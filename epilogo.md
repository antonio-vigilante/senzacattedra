## Epilogo

1. La scuola deve educare, e non solo istruire. 

2. Educare non vuol dire cercare di _formare_ un individuo secondo un modello prescritto; questa forma di educazione, anche quando il modello sembra assolutamente condivisibile (la persona democratica, tollerante ecc.) è violenta.

3. L’educazione accade in _situazioni_ particolari, nelle quali il nostro _potere_, inteso come _possibilità di agire_ sia corporea che mentale, aumenta.

4. Queste situazioni si verificano nel corso di tutta la vita. Un individuo è costantemente teso verso l’aumento del suo potere, anche quando, col sopraggiungere della vecchiaia, le forze diminuiscono e con esse le possibilità di agire.

5. Tra le situazioni educative un'importanza particolare ha una relazione autentica con l’altro. Due persone impegnate in una comunicazione profonda, intima, onesta, senza alcuna ombra di violenza, crescono insieme.

6. Chiunque voglia educare deve in primo luogo aver cura di realizzare una simile relazione autentica. Ciò è possibile solo se riconosce che, dal momento che la relazione stessa è educativa, egli stesso viene educato. _Sinagogia_, educarsi insieme, è la parola che indica questa consapevolezza del carattere comune dell’educazione.

7. In una prospettiva sinagogica, la metariflessione comune sul processo educativo è parte integrante sul processo stesso. Educarsi vuol dire, anche, riflettere insieme su cosa si sta facendo, sulla direzione che si sta seguendo, sui valori che si considerano importanti, eccetera. Ciò è indispensabile per aprire un percorso che non è, come nella visione pedagogica tradizionale, già segnato.

8. L’educazione è incompatibile con qualsiasi forma di imposizione, di asimmetria, di ricatto, di minaccia. Questo non vuol dire ritenere che una relazione tra persone che si educano (genitori e figli, insegnanti e studenti) possa liberarsi del tutto da queste forme di opacità, o che chi si assume la responsabilità di educare debba spogliarsene del tutto. Vuol dire, semplicemente, che fino a quando sono presenti tali forme di opacità, l’educazione _non accade_. 

9. La forma consolidata della scuola, con la sua struttura relazionale e spaziale, non è compatibile con l’educazione così concepita. Essa consente relazioni tra docenti e studenti per lo più burocratiche, rapporti tra studenti prevalentemente competitivi e un approccio al sapere meramente strumentale. Favorisce la simulazione del sapete, più che la conoscenza autentica.

10. La cattedra rappresenta la sintesi icastica di tutti gli errori della scuola tradizionale. Il primo passo verso la scuola sinagogica è rinunciare alla cattedra e strutturare uno spazio adatto per lavorare insieme.
 
11. Il successo di una studentessa nella scuola cattedra-banco è legato in modo significativo a tre fattori: la continuità tra la cultura della sua famiglia e quella scolastica, la sua accettazione delle regole relazionali imposte dall’istituzione, la sua passione per il _risultato_, attestato dai voti.

12. Di particolare importanza è l’affinità culturale tra l’ambiente dello studente e la cultura scolastica. Il fallimento scolastico è spesso una conseguenza della distanza culturale tra i due contesti sociali.

13. Una scuola che voglia essere efficace deve procedere _dialetticamente_, e non  _per sostituzione_, rispetto alla cultura degli studenti. Non deve chiedere loro di _deporre_ il loro punto i loro valori e la loro visione del mondo, ma deve essere in grado di confrontarsi con essa, facendoli interagire con altri valori e visioni del mondo.

14. Un simile confronto dialettico è possibile solo se nella classe – ma il termine è ormai inadeguato: si può parlare di comunità di ricerca – la _conversazione_ acquista un ruolo centrale. Una conversazione che è ricerca comune di persone che hanno punti di vista diversi, ma sono ugualmente riconosciute nella loro dignità di soggetti.

15. Costituita come una comunità di ricerca, in un’ottica sinagogica, la classe procede in modo sperimentale: riflette costantemente, insieme al docente, sulle metodologie, sulle pratiche, sulle strade da prendere, sui temi da approfondire, sui rapporti con il mondo esterno.
