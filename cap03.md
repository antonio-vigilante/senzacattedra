<link rel="stylesheet" href="assets/style.css">

[Indice](README.md) | [<<](cap02.md) | [>>](cap04.md)  

## 3\. L’officina scolastica

1\. Diamo per scontata la scuola. Noi, intendo, che abbiamo studiato, che la scuola l’abbiamo attraversata non senza malessere, ma uscendone con un titolo di studio e la sensazione di avere qualcosa di più. Non riusciamo, noi, a non considerare con qualche commiserazione quelli che invece il titolo di studio non l’hanno conseguito. Quelli che *non ce l’hanno fatta*. Abbiamo la sicura percezione, noi, che la scuola è la via maestra, quella che decide i destini e separa gli uni dagli altri. Sentiamo di possedere la cultura, un bene immenso senza il quale mai riusciremmo a concepire la vita e a pensare noi stessi. E guardiamo con commiserazione a quelli che invece la cultura non l’hanno e sono talmente ciechi da non desiderarla nemmeno.  
E siamo, tuttavia, in una società in cui le possibilità di conoscenza di moltiplicano e diviene ogni giorno meno credibile un’istituzione che si ponga come unica via per giungere a un’unica cultura. Ha davvero senso, ancora, la scuola?  
In questo capitolo ci interrogheremo sul *perché* della scuola, che intenderemo in due modi. Intanto ci chiederemo *perché la scuola esiste*. Quali sono le ragioni che storicamente hanno portato la società moderna a creare una istituzione come la scuola. Poi ci chiederemo *perché questa scuola*. Perché, cioè, l’istituzione ha preso la direzione che conosciamo: quella dei banchi e della cattedra, delle materie e degli esami, dei voti e delle interrogazioni.  
La scuola si presenta quasi come un’entità astorica, una istituzione sociale che ha un suo modo di essere che non è possibile mettere in discussione senza attentare alla sua stessa essenza. Non è infrequente che, di fronte alla proposta di cambiamenti anche minimi, si accusi chi li propone di *voler distruggere la scuola*; un’accusa che non rivela, come potrebbe sembrare, la percezione della fragilità dell’istituzione – una percezione che sarebbe preziosa – bensì quella della sua intoccabilità. La scuola diventa un’idea platonica che chiude in sé, abbraccia e protegge i banchi e le sedie, la cattedra e la lezione, il libro di testo e i voti sul registro. E li rende intoccabili, indiscutibili, eternamente necessari.  
La scuola è, invece (e naturalmente), il risultato di cambiamenti sociali, economici e politici, di aspirazioni, di slanci filantropici, ma anche di interessi meno nobili. È una istituzione nella quale si riflette la modernità con tutta la sua grandezza e tutte le sue contraddizioni e che, oggi, soffre la crisi della modernità e il suo scivolamento in quella che viene chiamata post-modernità.  
Sarà necessario dunque, prima di considerare i limiti educativi della scuola, dare uno sguardo al suo passato. Non sarà possibile, per ovvie ragioni, tracciare qui una compiuta storia della scuola; cercheremo piuttosto di cogliere le linee essenziali che dall’inizio della modernità hanno dato vita all’istituzione scolastica, considerando le ragioni ideali, le spinte etiche e politiche, le convinzioni pedagogiche ad essa sottostanti.  
Possiamo individuare fin d’ora quattro caratteristiche essenziali dell’istituzione scolastica moderna. La prima è il suo *carattere universale*. Siamo fermamente convinti che la scuola sia necessaria per tutti, al punto tale che l’abbiamo resa obbligatoria almeno fino all’età di sedici anni; ci risulta perfino difficile immaginare che qualcuno possa vivere nelle nostre società avanzate senza aver passato i primi anni della sua vita a scuola. La seconda, legata alla prima e derivante da essa, è la *funzione di emancipazione* della scuola. Essa consente alle persone di diventare migliori anche socialmente, di essere cittadini a pieno titolo, di far valere i propri diritti e di partecipare alle dinamiche democratiche e al progresso sociale. La terza è la *certificazione delle conoscenze e delle competenze*. La scuola non offre solo la conoscenza, ma attesta che essa è stata raggiunta, attraverso lo strumento del voto. Per questo può rilasciare dei diplomi, ossia dei certificati che attestano il raggiungimento di un certo livello di conoscenza e di certe competenze, che la società è tenuta a riconoscere. La quarta è il suo *legame con la scrittura e con il libro*. Benché leggere e scrivere non siano le uniche cose che si fanno a scuola, ci è difficile anche solo immaginare una scuola in cui esse non siano pratiche centrali.  
Le prime due caratteristiche hanno a che fare con quello che chiameremo il *logos*, con il senso e lo scopo dell’istituzione scolastica; la terza e la quarta invece con quella che chiameremo la *ratio*, ossia l’organizzazione: l’insieme delle norme che ne regolano la vita, ma anche il setting, la disposizione dei corpi nello spazio, la divisione degli ambienti in aule e delle persone in classi; e ancora: la programmazione, la divisione degli argomenti in lezioni e moduli, le verifiche, i voti, gli scrutini, gli esami eccetera. 

2\. Nel 1657 compare la *Didactica Magna*, un tappa fondamentale verso la conquista dell’idea di una scuola pubblica, obbligatoria e gratuita.  
L’autore, Ian Amos Komenský (in latino Iohannes Amos Comenius), ha vissuto in prima persona il dramma della lacerazione dell’Europa moderna. Nato nel 1592 in Moravia, si è formato religiosamente nella setta protestante dei Fratelli Boemi. Dal punto di vista religioso, la Boemia aveva visto fiorire secoli primi il genio di Petr Chelčický (1390-1460 circa), sostenitore di un pacifismo radicale, di una opposizione allo Stato e di un comunismo cristiano, idee che susciteranno l’interesse di Lev Tolstoj ne *Il Regno di Dio è in voi*. L’aspirazione alla pace, all’unità e alla comprensione sarà anche il tema di fondo dell’opera di Comenio, che le vicende storiche costringeranno alla vita dell’esule: lascia la Boemia dopo la battaglia della Montagna Bianca (1620), che segna la fine dell’indipendenza della Boemia: raggiunge la Polonia, poi l’Ungheria, poi ancora la Polonia, quindi la Germania e infine i Paesi Bassi. Un intellettuale itinerante, non diversamente dal nostro Giordano Bruno, condannato al rogo quando Comenio era ancora un bambino. E non diversamente da Bruno, Comenio è mosso da un ideale di rinnovamento radicale attraverso quella che chiama pansofia, un sapere finalmente universale, al di là delle fratture culturali, in grado di costruire la pace tra gli uomini e di condurli verso la salvezza divina. L’educazione universale (*pampedia*) ne era il corollario: la cultura e l’educazione dovevano giungere a tutti, perché nessuno poteva essere escluso da questa armonia universale. Ognuno, ragionava Comenio, diventa un essere umano solo attraverso l’educazione. Lo dimostrano i casi di bambini che

> rapiti dall’infanzia da bestie selvatiche e cresciuti fra di esse, non sapevano più dei bruti, anzi né con la lingua, né con le mani, né con i piedi eran capaci di fare alcunché di diverso dalle bestie, se non dopo essere stati di nuovo con gli uomini per qualche tempo… (Comenio, 1952, p. 26\)

Sappiamo che aveva ragione ed anzi peccava di ottimismo, perché può non essere sufficiente essere inseriti in società per acquisire le caratteristiche di base della nostra specie. È notissimo il caso di Victor, il bambino trovato a fine Settecento in Francia, in un bosco dell’Aveyron in cui era cresciuto senza alcun rapporto con esseri umani. Dell’età apparente di dodici anni, il bambino era più simile ad un animale che ad un essere umano e fece scarsissimi progressi, benché fosse seguito da Jean Itard, uno dei padri della pedagogia speciale (Itard, 2008).  
Esseri umani, dunque, si diventa attraverso l’educazione. Ma a chi spetta educare? Alla famiglia, si dirà. Comenio però non è d’accordo:  

> Dei genitori, pochi ve ne sono che sappiano insegnare qualcosa di buono ai loro figli: o perché nulla del genere essi stessi hanno, o perché ad altro intenti, trascurano la cosa. (Comenio, 1958, p. 10\)

Questo era senz’altro vero ai tempi di Comenio, quando i poveri vivevano in condizioni terribili e le necessità materiali lasciavano poco spazio ad una cura dei figli che ne favorisse lo sviluppo delle facoltà. Ma sembra non meno vero oggi. Se sono molti i genitori che dedicano ai figli ogni attenzione, non mancano quelli che non in grado di assolvere pienamente al compito educativo, per limiti personali o per difficoltà sociali.  
La conclusione del ragionamento di Comenio è facilmente intuibile. Se si diventa pienamente umani solo attraverso l’educazione, ma non tutti i genitori sono in grado di educare, allora occorre che l’educazione sia affidata a una istituzione diversa dalla famiglia. Ed è necessario che questa istituzione sia aperta a tutti, senza differenza di classe, perché tutti hanno il diritto di diventare esseri umani. Occorre, insomma, che *vi sia la scuola pubblica, universale e gratuita*. La scuola come la conosciamo oggi. Che nasce dunque con il compito altissimo di dare a ognuno la possibilità di diventare pienamente umano.


3\. Diamo uno sguardo ora a un’altra opera fondamentale, e precorritrice, di Comenio: l’*Orbis sensualium pictus* (1658), forse il primo libro illustrato per bambini, diviso in capitoletti che mostrano i vari aspetti del mondo e la nomenclatura ad essi collegata. Un libro che ci consente dunque di entrare visivamente nel mondo di Comenio e di analizzare il ruolo e il significato che in questo mondo ha la scuola.  
Ad essa è dedicato il capitolo XCVII: la *Schola*. La didascalia dice:

> Schola est officina in qua novelli animi ad virtutem formantur et distinguitur in classes. Praeceptor sedet in cathedra; discipuli in subselliu; ille docet, hi discunt. Quaedam praescribuntur illis creta in tabella. Quidam sedent ad mensam, et scribunt: ipse, corrigit mendas. Quidam stant, et recitant memoriae mandata. Quidam confabulantur, ac gerunt se petulantes et negligentes: hi castigantur rerula et virga.[^4] 

L’immagine varia delle diverse edizioni. In un’edizione inglese del 1672 abbiamo il maestro seduto su una grande sedia che sfoglia un libro su un leggio; davanti a lui uno studente che, come dice la didascalia, ripete cose imparate a memoria. Alla sua destra la tabella, ossia la lavagna, e un tavolino (*mens*a) cui sono seduti due studenti impegnati nella scrittura; il maestro poi correggerà gli errori, avverte la didascalia. Il resto della classe, non molto numerosa, è disposta di fronte al *praeceptor* su bassi sgabelli. Alcuni sono in piedi. Sappiamo che sono stati loro prescritti dei temi. Alcuni invece, come avverte il testo che accompagna l’immagine, *confabulantur*: parlano tra di loro (Comenius, 1672, p. 198).  
In un’edizione tedesca del 1775 il maestro appare più imponente, perfino regale, seduto su una cattedra enorme posta su una pedana sopraelevata, con davanti un leggio. Alle sue spalle ben evidenti gli strumenti della disciplina: la ferula e la virga. La stanza è immensa e in parte nascosta allo sguardo del maestro da una tenda; è chiaro che, seduto in quella posizione, il maestro non può guardarli tutti (Comenius, 1775, p. 370).  
La cattedra torna nell’ultima immagine del libro: la conclusione. Qui troviamo un personaggio augusto, con una corona, seduto su una grande cattedra sistemata su una pedana, con accanto un tavolino su cui sono posati dei libri aperti. Nella mano sinistra ha un bastone, che però non ha nulla di minaccioso e sembra servire soprattutto per indicare qualcosa; la mano sinistra ha l’indice teso nell’atto di ammaestrare. Di fronte un bambino, con il cappello nella mano sinistra, e la mano destra, anch’essa con l’indice teso, che indica un cielo nel quale splendono i raggi del sole. È l’autore stesso che prende commiato dal lettore bambino, raccomandandogli di tenere a mente tutto quello che ha imparato:

> Perge nunc et lege diligenter alios bonos libros; ut fiat doctus, sapiens et pius. Memento horum; Deum time et invoca eum, ut largiatur tibi Spiritum Sapientiae.

> Ora seguita a leggere con diligenza altri buoni libri, per diventar veramente dotto, saggio e pio. Procura di ricordarti di tutto questo, temi Iddio, ed invocalo di cuore, acciocchè ti dia lo Spirito di sapienza. (Comenius, 1775, pp. 600-603)

Il senso religioso della scena è chiaro se si considera il contesto: essa viene dopo l’ultimo capitoletto, dedicato al giudizio finale di Dio. Il mondo, che Comenio ha illustrato al bambino scena dopo scena, si inserisce in un più ampio scenario cosmico ed è alla luce di questo scenario che lui, il bambino, dovrà interpretare la sua vita. La scuola è una scena del libro ma al tempo stesso è il libro stesso. E il suo scopo ultimo è la conoscenza di Dio e la salvezza dell’anima. Questo è il senso reale della scuola. Essa è *un’officina in cui si produce virtù e pietà religiosa*. È una via che conduce alla luce eterna, al sole che splende sul bambino-studente nell’ultima scena.  
Non può non colpire il contrasto tra la raffigurazione dell’ambiente scolastico dell’*Orbis pictus*, con il testo che l’accompagna, e la concezione della scuola di Comenio. Oltre ad essere un precursore dell’inclusione scolastica, affermando la necessità di educare e istruire anche le persone con disabilità intellettiva (“E veramente più uno ha natura tarda e ottusa, tanto più ha bisogno di essere aiutato, per liberarsi fin dove può della torpida ottusità e stupidità”) (Comenio, 1952, p. 34), Comenio è il sostenitore di un’istruzione che si ispiri al modo di operare della natura. Bisognerà dunque saper cogliere il tempo adatto e ordinare le attività in modo graduale, perché la natura non pretende mai che qualcosa maturi prima della sua stagione; occorrerà partire dal concreto per giungere all’astratto: prima le cose e poi le parole; bisogna procedere per gradi, perché la natura non fa salti, eccetera. È l’idea, già attivistica, di una scuola in cui si impara dal mondo e non dai libri:

> Insomma, si vede che per quanto è possibile, bisogna insegnare agli uomini non a prendere scienza dai libri, ma dal cielo, dalla terra, dalle querce e dai faggi; cioè a conoscere e a scrutar bene l’intima natura delle cose direttamente, e non soltanto le osservazioni e le testimonianze degli altri intorno alle cose. (Ivi, pp. 66-67)

Ma per quale ragione allora nell’*Orbis pictus* Comenio non mostra questa scuola? Perché l’immagine non ritrae bambini che, sotto la guida dell’insegnante, osservano le querce e i faggi? Perché lo scopo dell’opera è mostrare il mondo reale, e la scuola era quella; qualsiasi altra raffigurazione, più in linea con le idee di Comenio, sarebbe apparsa bizzarra.  
Ai suoi tempi la scuola aveva già acquisito quella struttura: una stanza chiusa, una certa disposizione dei corpi, la centralità e superiorità dell’insegnante, gli strumenti per la punizione. Era quella l’*officina scolastica*, volta alla produzione della conoscenza e, prima ancora, della pietà religiosa. Le immagini che accompagnano il testo di Comenio confermano le analisi di Michel Foucault della scuola come una delle istituzioni attraverso le quali si esprime il potere disciplinare dell’età moderna. Con una eccezione. Il potere disciplinare ricorre a quella che Foucault chiama “sanzione normalizzatrice”, ma opera anche e soprattutto attraverso sguardo: lo studente, non diversamente dal malato di mente in manicomio, dal detenuto in carcere e dall’operaio, è costantemente esposto allo sguardo normalizzante. Nelle illustrazioni che accompagnano l’opera di Comenio, invece, il *praeceptor* ha sotto il suo sguardo soltanto gli studenti (in alcune illustrazioni due, ma in altre un solo studente) che è seduto alla *mensa*; gli altri invece sono in un’altra area dell’aula, sottratti al suo sguardo da una tenda (che non è nella didascalia). Soprattutto, essi non sembrano affatto interessati al precettore. Non guardano nella sua direzione, non ne tengono in alcun modo conto. E tuttavia solo alcuni di loro, in fondo all’aula, *confabulantur*. Può essere che oltre la tenda, nell’area sottratta allo sguardo del lettore, sia presente uno studente cui il precettore ha affidato il compito di sorvegliare gli studenti, e che dunque si tratti, per dirla ancora con Foucault, di “sorveglianza gerarchica”.  
Immaginiamo ora un’edizione attuale, che illustri quel capitoletto rispettando il testo ma con la sensibilità odierna. Notevoli difficoltà, naturalmente, susciterebbero la verga e la ferula; e qualche difficoltà creerebbe anche l’arredo. Nella scuola italiana mancano sia il tavolino-mensa che gli sgabelli, sostituiti dal banco, che è una via di mezzo: vi si siede ed è possibile appoggiarvi i libri, come la mensa; ma non è possibile sistemarsi intorno ad esso. Il banco costringe alla unidirezionalità dello sguardo, come lo sgabello, ma consente anche di poggiare i libri. Per il resto, la strutturazione dello spazio didattico e la distribuzione in essa dei corpi sono mutati ben poco. Ancora oggi, dovendo mostrare la scuola in un libro illustrato per bambini, ci guarderemmo bene dal disegnare degli studenti che, in aperta campagna, osservano degli alberi, o siano comunque impegnati in qualche attività. Con ogni probabilità non disegneremo nemmeno dei bambini impegnati in qualche attività nel chiuso di una stanza. L’immagine più probabile è quella di più di venti bambini o adolescenti seduti in una stanza, immobili nei loro banchi, intenti ad ascoltare il *praeceptor*, con davanti il loro libro aperto.  
4\. Nella prospettiva di Comenio, è chiaro, l’educazione è al di là dell’istruzione, pur avendo con essa un rapporto essenziale. L’educazione serve a raggiungere pienamente la condizione umana. Ma la condizione umana è segnata dal peccato e dalla caduta; essere umani vuol dire impegnarsi nel difficile cammino per sfuggire alla perdizione eterna e trovare Dio. Si dirà che per questo basta la religione, e la religione cristiana è una rivelazione che parla ai semplici più che ai dotti. Ma per Comenio non è così. L’*Orbis sensualium*, come in un gioco di scatole cinesi, è un libro che parla della scuola, ma al tempo stesso è un libro che è scuola. Come nella scuola, così nel libro di Comenio il mondo intero ottiene una sistemazione, un ordine, una precisa nomenclatura; e tutto è collocato nell’economia della salvezza. Il mastro che, presentato nel capitolo sulla scuola, ricompare nel congedo, indica con chiarezza lo scopo finale: diventare *doctus, sapiens et pius*. La dottrina, la saggezza e la pietà religiosa. Potremmo dire: conoscenza, etica e religione. La dottrina ha a che fare con l’istruzione, le altre due indicano per così dire l’eccedenza educativa.  
Ma, è evidente, ci siamo allontanati di molto dalla posizione iniziale. Comenio osservava che senza educazione non si diventa nemmeno esseri umani. Un bambino cresciuto dalle bestie, abbiamo visto, non acquista nemmeno la parola e la stazione eretta. Poiché non tutte le famiglie sono in grado di occuparsi dell’educazione dei figli, occorre che vi sia una scuola universale e gratuita che lo faccia al posto loro. Ma quali e quante famiglie non sono in grado di condurre i figli fino all’acquisizione delle caratteristiche della nostra specie? In realtà è difficile pensare dei genitori che non siano in grado nemmeno di insegnare ai figli a parlare e a camminare.  
Comenio è un intellettuale, una persona che ha letto e scritto molti libri, che conosce il latino, che sa parlare e scrivere in modo raffinato, e che ha una visione del mondo complessa. Dal suo punto di vista, la vita di un contadino analfabeta è degna di commiserazione e non si allontana troppo da quella del ragazzo selvaggio. E c’è poi l’aspetto religioso: per il dotto Comenio un certo grado di cultura è necessario anche per comprendere le verità del cristianesimo e dunque per salvarsi dal peccato. E c’è infine un aspetto di classe. Di umili origini, Comenio è riuscito comunque, con qualche difficoltà, ad accedere agli studi; questo lo ha elevato a membro di una classe sociale dinamica, fattiva, economicamente vivace, che è la protagonista delle enormi trasformazioni economiche, sociali e culturali della modernità.  
La scuola dunque non occorre per diventare esseri umani in generale, capaci di fare cose come usare il linguaggio e avere la stazione eretta, che caratterizzano la nostra specie. Si tratta invece di essere *un certo tipo di essere umano*, con una certa visione del mondo, con un insieme di idee, con una particolare disposizione religiosa. È *questa particolare visione culturale* che non tutte le famiglie sono in grado di trasmettere ai figli. In realtà, benché aspiri all’universalità, *questa visione culturale appartiene a una parte della società*. Riflette i valori, le idee, la percezione del mondo di una classe sociale. L’educazione non deve formare un essere umano minimo, essenziale, per così dire, ma mira all’ideale umano elaborato dagli appartenenti a questa particolare classe sociale. Ed è questo lo scopo della scuola: far sì che i figli dei contadini siano messi a contatto con questo grande ideale umano.  
C’è uno scopo di emancipazione dei poveri della cui buona fede non abbiamo ragione di dubitare. Ma non è possibile fare a meno di porsi una domanda. Che succederebbe se questa nuova istituzione salvifica, la scuola, fosse anche universalmente efficace? Se tutti i figli dei contadini si convertissero alla cultura della borghesia e adeguassero il suo ideale umano – se tutti gli esseri umani, dunque, si dedicassero al lavoro intellettuale –, chi lavorerebbe la terra? E se tutti fossero in possesso della medesima eccellenza intellettuale, come si potrebbero giustificare ancora le disuguaglianze sociali? La scuola non condurrà necessariamente verso una società perfettamente orizzontale, priva di differenze di ceto?  
Comenio frena ogni entusiasmo egualitario. “Qualcuno forse mi chiederà che cosa avverrebbe, ove divenissero persone istruite gli artigiani, i poveri contadini, i facchini, e persino le donnicciole”. Ed ecco la risposta: “una volta stabilita nel modo dovuto questa generale istruzione, a nessuno verrebbe meno l’occasione di pensare, desiderare, ricercare il bene e anche farlo. Saprebbero tutti a che debbono mirare tutti gli atti e i desideri della vita; *entro quali confini si debba procedere, in che modo ognuno debba stare al posto suo*”. Tutti poi, aggiunge, “in mezzo al lavoro e agli stenti, si ricreerebbero, meditando le parole e le opere di Dio”, e così si eviterebbe “l’ozio, pericoloso per la carne e per il sangue”, grazie alla continua lettura della Bibbia (Comenio, 1952, p. 37; corsivo mio).  
Resteranno, insomma, il lavoro duro e gli stenti per alcuni. Grazie alla scuola però la religione potrà svolgere meglio il suo lavoro di giustificazione delle disuguaglianze sociali; e dalla lettura della Bibbia il contadino semi-istruito non trarrà nessun impeto rivoluzionario, ma una disposizione docile e una piena, quasi entusiastica accettazione dell’ordine sociale, che è parte dell’ordine cosmico voluto da Dio.
