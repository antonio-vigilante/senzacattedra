## 8\. Barbiana

1\. Una sera d’estate del ’56[^13] don Lorenzo Milani mette un disco a 78 giri sul grammofono usato normalmente a Barbiana per ascoltare le lezioni di francese. È una sonata di Beethoven. La fa ascoltare a uno dei suoi ragazzi; si aspetta che ne goda pienamente come sta facendo lui. Ma il ragazzo non riesce a comprendere quella musica. Il Priore obietta che la musica ha un linguaggio universale, è impossibile non capirla. Il ragazzo lo sfida: faranno ascoltare la sonata a Gino, un contadino che abita lì vicino, e si vedrà se è universale o no. Il buon Gino, ascoltata la musica, commenta: “Ma ti sembra questa l’ora di far chiasso?”. Il Priore ne rimane profondamente turbato.  
Michele Gesualdi, il ragazzo che sfidò don Milani in quella occasione, racconta l’episodio in *Don Lorenzo Milani. L’esilio di Barbiana*, e lo commenta come segue:

> Era evidente la scelta di voler distruggere, con puntiglio, ogni residuo del suo "io borghese" senza però rinunciare ad aprire ai ragazzi di Barbiana lo scrigno che custodiva gelosamente il meglio della cultura del suo vecchio mondo colto e privilegiato. (Gesualdi, 2016, p. 219\)

Come Danilo Dolci a Trappeto, don Lorenzo Milani giunge a Barbiana con l’idea di *farsi fratello*; come lui e più di lui è mosso da una visione religiosa. E come Dolci, e più di lui, don Milani è segnato da una differenza: perché non è solo, come scrive Gesualdi, un borghese: appartiene a una famiglia particolarmente ricca, anche dal punto di vista culturale. È il rappresentante di una famiglia socialmente ed economicamente privilegiata che, suo malgrado, porta con sé anche il mondo culturale in cui è cresciuto. Rifiuta il sistema borghese dei titoli di studio – non frequenta l’Università, dedicandosi all’apprendistato di pittore, prima della vocazione religiosa – ma non può fare a meno di apprezzare Beethoven. E di offrirlo ai suoi contadini.

2\. Pur sottolineando (a ragione) che don Milani era e voleva essere soprattutto un prete, lo storico della pedagogia Scotto di Lozio lo inserisce curiosamente nella linea illuministica e massonica di Rousseau e di Pestalozzi, affermando che la *Lettera a un amico sul proprio soggiorno a Stans* di quest’ultimo è “ancora oggi è un manifesto di tutta la pedagogia radicale e ha le misure esatte dell’ideologia espressa in Lettera a una professoressa” (Scotto di Luzio, 2023). Affermazione discutibile, perché si fatica a trovare una edizione recente di una qualsiasi delle opere del grande pedagogista svizzero (lo stesso Scotto di Luzio cita la *Lettera* di Pestalozzi da una ristampa del 1999 dell’edizione 1951 de La Nuova Italia; il testo è esaurito da anni). È la linea anti-intellettualistica della pedagogia popolare, il cui tema è l’opposizione natura/cultura: il rifiuto della cultura libresca in nome della “cieca fiducia nelle forze spontanee della maturazione individuale”. Una fiducia che il Priore non aveva affatto, per cui sarebbe rimasto prigioniero di una contraddizione tra anti-intellettualismo e pedagogia direttiva. Ma si tratta di una lettura che smarrisce il punto fondamentale.  
Nella visione di Rousseau Emilio è un fanciullo ideale, astratto, libero cioè da ogni vincolo sociale e culturale; e solo così si può porre il problema dello sviluppo naturale delle sue facoltà. Problema che non si pone per i bambini di Barbiana, che non sono astratti, ma hanno una identità sociale, culturale e di classe. Come i siciliani con cui Danilo Dolci avvia il suo lavoro educativo nel 1952, due anni prima del trasferimento del Priore a Barbiana. O, se proprio si vuole individuare un predecessore, nonostante le profondissime differenze (prima fra tutte il patriottismo), come i piccoli gitani per i quali Andrés Manjón ha creato le scuole dell’Ave Maria.  
Il problema di don Lorenzo non è il conflitto natura/cultura, ma il conflitto cultura/cultura, che in lui diventa anche un conflitto di classe. Con il suo gusto della provocazione, dichiara durante un importante incontro del 1962 con dei direttori didattici di Firenze, che anticipa di temi della *Lettera* (e che andrebbe sempre letto accanto e insieme alla *Lettera*):

> Faccio questo discorso: "Senti ragazzo, la tua classe sociale, gli oppressi, gli infelici di tutto il mondo, i proletari di tutto il mondo, soffrono di questa data sofferenza che hai tu. Dedica tutta la tua vita a fare sortire questa classe da questa situazione". Cioè – ve lo devo dire – io baso la scuola sulla lotta di classe. Io non faccio altro dalla mattina alla sera che parlare di lotta di classe. E la scuola funziona perché io faccio soltanto questo discorso. (Milani, 2017, tomo I, p. 1165\)

Vi sono qui due questioni. La prima è che il figlio del contadino non è un foglio bianco sul quale scrivere il sapere scolastico, cominciando dalle lettere dell’alfabeto. La seconda è che il figlio del contadino è un soggetto oppresso.

3\. Al centro della *Lettera a una professoressa* sono due letture dell’insuccesso scolastico dei figli dei contadini: quella del *riconoscimento* e quella del *senso*. I figli dei contadini non vanno bene a scuola in primo luogo perché la scuola non è il loro ambiente. Quella che vi si studia è la cultura delle classi dominanti. C’è un problema di contenuti, ma prima ancora di continuità delle culture, in senso antropologico. Il modo di essere, di vivere, di pensare, di stare nel mondo del figlio di un contadino è diverso da quello dello studente che normalmente ha successo a scuola. La scuola chiede al figlio del contadino di far propria la cultura alta ed assegna a questo movimento un valore di emancipazione e liberazione. Ma da un lato ciò non funziona, perché frustra il bisogno di riconoscimento che lo studente figlio di contadini ha come qualsiasi essere umano, dall’altro pone un problema politico: una istituzione simile, se fosse efficace, semplicemente eliminerebbe una cultura in favore di un’altra, considerata superiore. Ne ha il diritto? Ciò sarebbe un bene? L’istruzione può consistere semplicemente nel cancellare una cultura, una visione del mondo, sostituendola con un’altra, o occorre fare un lavoro più complesso?  
La seconda questione è quella del senso. Perché studiare? Perché si va a scuola? C’è un coro che copre quasi tutto l’arco politico, che risponde: per emanciparsi. E intende questa emancipazione come ascesa sociale. Andando a scuola, il figlio del contadino potrà diventare classe dirigente. E anche qui si pone un problema politico. Poniamo che la scuola sia universalmente efficace: avremo solo una classe dirigente. Chi si dedicherà ad altri compiti che pure sono fondamentali per la società?  
Don Milani si unisce al coro, ma con una nota di contrasto. Sì, la scuola – la particolare scuola che è Barbiana, non certo la scuola pubblica – emancipa, perché dà la parola, e senza la parola non si è liberi. Ma emanciparsi non vuol dire diventare classe dirigente. La *Lettera* contesta con forza la natura utilitaristica del sapere scolastico. “Il diploma è quattrini. Nessuno di voi lo dice. Ma stringi stringi il succo è quello. Per studiare volentieri nelle vostre scuole bisognerebbe essere già arrivisti a 12 anni” (Scuola di Barbiana, 1996, p. 24). Il tema è anticipato nel confronto con i direttori didattici che ho già citato. La scuola di Barbiana funziona perché insegna a studiare non per sé, ma per altri. Non per l’umanità intera, ma per la classe degli oppressi.

4\. Al netto della lotta di classe, che non è propriamente attuale, quello che afferma don Milani è forse ancora più vero oggi. Quella della scuola resta una logica utilitaristica: si studia per il voto, si cerca il voto per il diploma, si cerca il diploma per potersi poi laureare, si cerca la laurea per ottenere una sistemazione sociale soddisfacente. La differenza è che ormai questa prospettiva si fa sempre più remota. La disoccupazione intellettuale nel nostro Paese è altissima. E avere un lavoro intellettuale spesso non implica avere una soddisfacente posizione sociale ed economica. Perché studiare allora? Se questa è l’unica ragione, allora non c’è alcuna ragione per studiare. Ed è qui che la lezione di don Milani resta preziosa. La scuola italiana –  e non solo, ovviamente – ha una gravissima crisi di senso. Ed è del senso della scuola che don Milani si occupa.  
La sua risposta alla domanda di senso è che per istruire occorre avere di mira il bene comune, il “sortirne tutti”. La scuola, cioè, dev’essere politica, se vuole essere efficace. L’avarizia – cioè: il fine individuale – non funziona. Pensare di poter appassionare allo studio un adolescente proponendogli un fine utilitaristico significa davvero pensarne male. In una società complessa gli adolescenti (una condizione di per sé innaturale) sono esclusi dalla società; ma essere parte attiva della società è un bisogno fondamentale. Di qui molto del malessere dei nostri studenti. Una risposta alla crisi di senso è legare lo studio a fini politici, ossia alla comprensione della realtà sociale ed al suo miglioramento. Non è l’unica.

5\. Nella *Lettera* i borghesi sono per così dire ciechi, perché manca loro l’esperienza reale del mondo, e i poveri sono muti, perché manca loro la parola. “La cultura vera, quella che ancora non ha posseduto nessun uomo, è fatta di due cose: appartenere alla massa e possedere la cultura” (Scuola di Barbiana, 1996, p. 105). Che non l’abbia ancora posseduta nessun uomo è naturalmente una sciocchezza, ma c’è qui una cosa fondamentale: l’idea di una cultura autentica come sintesi delle culture delle diverse classi sociali. La scuola sarebbe autentica scuola, farebbe cioè cultura autentica, se le riuscisse l’impresa difficile di accogliere in sé anche la cultura contadina – oggi potremmo dire: le culture proletarie che ancora esistono, oltre alle culture di cui sono portatori gli studenti immigrati di prima e di seconda generazione. Ma questo vale anche per Barbiana. L’errore di don Milani è quello di ritenere che i poveri debbano strappare ai ricchi, per usare la sua polarizzazione, solo quel poco che serve loro per non restare muti: un uso essenziale della parola. Che è decisamente poco per operare una sintesi. Ma, soprattutto, rischia di escludere i poveri dalla conoscenza di un mondo culturale straordinariamente vasto, vario, ricco e bello, in nome del disprezzo dei ricchi e della borghesia. Anche se la prospettiva politica del Priore non implica affatto una tale esclusione. La cultura alta va rigettata nella misura in cui resta oggetto di un godimento individuale. Afferma ancora nel confronto con i direttori didattici:

> Io potrei far amare il Leopardi perché è Leopardi. Per la gioia per tutti che è di poter intendere un canto di Leopardi, ma per grande che sia il Leopardi, quando una gioia è individuale è minore di quella sociale. Se io dico "Farò leggere a tutti gli operai del mondo il Leopardi\!" è più bello, è in sé più cristiano. (Milani, 2017, tomo I, p. 166\)

Leopardi va bene, *se diventa di tutti*. Ad essere rifiutata – ed è un gesto politico – è l’idea di una cultura come segno di distinzione sociale. Della cultura alta si può prendere tutto, nella misura in cui si riesce a farlo diventare bene comune.

Ripensiamo ora al turbamento dopo l’episodio di Beethoven. Don Lorenzo stava godendo *individualmente* di quella musica. Ha cercato di fare di quel godimento una esperienza sociale, ma non vi è riuscito. In quel momento come educatore ha fallito. Di qui il turbamento. Ma questo non vuol dire che Beethoven andava accantonato, chiuso nello scrigno del sapere alto. Vuol dire, invece, che si è posto un problema, come se ne pongono tanti a chiunque educhi: come far ascoltare Beethoven ai contadini.

6\. Negli anni in cui matura la riflessione e la prassi di don Milani e in cui, come accennato, Danilo Dolci comincia a sviluppare in Sicilia il metodo della maieutica reciproca, abbiamo visto che in Brasile Paulo Freire comprende due cose. La prima è che non è possibile alfabetizzare senza partire dal mondo culturale delle persone che si ha la pretesa di alfabetizzare, da ciò che per loro è significativo e importante; la seconda è che la stessa alfabetizzazione ha poco senso se non è parte di un più ampio lavoro di *coscientizzazione*, se non serve a ragionare sulla propria situazione sociale. È questa la linea comune di don Milani, di Danilo Dolci, di Paulo Freire e in generale della pedagogia critica. L’oggetto dell’educazione e dell’alfabetizzazione diventa soggetto e non in nome di una concezione ingenua delle potenzialità naturali e spontanee, ma grazie a una comprensione profonda di cosa è educare.  
La sfida che simili esperienze lanciano alla scuola consiste in questa domanda: la scuola educa? Educa *davvero*? È possibile educare qualcuno senza, intanto, condividerne le condizioni di vita? Può essere educativa una scuola in cui i docenti non incontrano mai gli studenti nei loro contesti quotidiani, ma sempre e solo in un ambiente artificiale e più o meno asettico come quello della scuola? Può esistere educazione senza un incontro reale tra due culture, senza un riconoscimento reciproco? No, non può esserci educazione.  
C’è dunque un equivoco enorme che riguarda la scuola. La quale si pretende educativa, e invece non educa. Perché l’educazione è un’altra cosa. Quella della scuola è, magari, socializzazione, così come l’abbiamo analizzata nel primo capitolo. Insegna come muoversi in società; come fare per occupare una posizione, ottenere un posto, conquistare uno status. La sua logica puramente procedurale non consente altro. La stessa relazione è finta, burocratica. Ed è esattamente questo equivoco che denuncia la *Lettera a una professoressa*. C’è un mondo che chiede educazione e ottiene socializzazione – e un programma da studiare.

7\. In quegli anni e in quei luoghi – Barbiana, Trappeto, Recife – educare voleva dire non solo entrare in contatto reale con una cultura diversa, ma anche interrogarsi a fondo, insieme, sulle trasformazioni in atto. Perché essere soggetti attivi questo vuol dire: capire dove si sta andando, e se è un bene che si vada in quella direzione. Si stava andando, allora, verso la società dei consumi. A don Milani non piaceva. Non piaceva troppo nemmeno a Danilo Dolci. O, come è noto, a Pier Paolo Pasolini. Ora, comunque si considerino le posizioni di don Milani, che forse non aveva tutti i torti anche sul ping-pong in Chiesa, su una cosa non c’è dubbio: in un contesto educativo e culturale i cambiamenti vanno problematizzati. E la scuola non lo fa. Non sa e non vuole farlo. Lo studio della storia, come denuncia la stessa *Lettera*, si arresta rispettosamente alle soglie del mondo attuale. La scuola arranca davanti a qualsiasi cambiamento, chiusa in sé stessa e arroccata nella custodia del suo deposito di sapere. E anche per questo non funziona.

8\. In un passo della *Lettera a una professoressa* si invoca la Costituzione. Gianni dice *aradio* perché così gli ha insegnato il padre. Dovrà imparare a dire *radio*. “Ma intanto non potete cacciarlo dalla scuola. ‘Tutti i cittadini sono uguali senza distinzione di lingua’. L’ha detto la Costituzione pensando a lui” (Scuola di Barbiana, 1996, p. 19). Per Scotto di Luzio è chiaro che qui c’è una forzatura della Costituzione, che pensava con l’articolo 3 alle minoranze linguistiche; ed ha ragione. Lo dice del resto la stessa *Lettera*, in nota. Ma è una forzatura non meno grave quella che compie lui stesso, quando afferma che “la trovata dei ragazzi di Barbiana assorbe il povero nella sfera delle minoranze da tutelare e di fatto lo priva di qualsiasi possibilità di pensarsi come un soggetto etico attivo, un attore storico di cambiamento” (Scotto di Luzio, 2023). E qui bisogna rileggere l’*Incontro con i direttori didattici* che, lo ripeto, andrebbe sempre letto insieme alla *Lettera*. Al suo solito, don Milani è chiaro fino alla brutalità. La lingua dei suoi parrocchiani è povera, talmente povera che può servire a vendere i polli al mercato, ma non a comprendere il Vangelo.

> Non si può parlare la loro lingua perché è una lingua di basso interesse, di bassi vocaboli. Non bassi in senso cattivo, ma non elevati. Ed io non mi ci abbasso al livello dei miei parrocchiani. Abbassarsi al loro linguaggio e non dire più cose alte, a me non va. Io seguito il mio linguaggio alto e quindi o loro vengono al mio linguaggio o non ci si parla. (Milani, 2017, tomo primo, p. 1160\)

Nella *Lettera* si afferma l’esatto contrario:

> Del resto bisognerebbe intendersi su cosa sia lingua corretta. Le lingue le creano i poveri e poi seguitano a rinnovarle all’infinito. I ricchi le cristallizzano per poter sfottere chi non parla come loro. (Scuola di Barbiana, 1996, pp. 18-19)

Delle due, evidentemente, l’una: o i poveri parlano una lingua poverissima, che non consente loro di accedere alle verità più alte, o sono i veri creatori e rinnovatori della lingua (una posizione, questa, che rimanda al Tolstoj di Jasnaja Poljana). Certo la professoressa potrebbe rivendicare lo stesso diritto di non abbassarsi a parlare il linguaggio dei contadini. Non ha in fondo anche lei da dire cose alte? Se don Milani rivendica il suo non parlare con i suoi parrocchiani, se non imparano la sua lingua, non potrà rivendicare anche la professoressa il diritto di bocciare Gianni? La differenza è nel metodo.  
Don Milani comprende che per risolvere il problema linguistico deve fare scuola. E fa scuola. Ma intanto vive a Barbiana, condivide la povertà e la quotidianità dei suoi parrocchiani, si fa loro pari (e al tempo stesso li mette quotidianamente a discutere di ciò che accade in ogni parte del mondo, a proposito dell’essere “attori storici di cambiamento”). E alla fine resta solo la differenza linguistica. Poiché don Milani è entrato pienamente nel mondo di Gianni, Gianni può entrare interamente nel mondo di don Milani. E acquisirne la lingua. Non così nella scuola, che in quanto istituzione chiede a Gianni di lasciare fuori dalla porta dell’aula tutto il suo mondo culturale.

9\. Per troppo tempo confrontarsi con don Milani ha significato confrontarsi sul tema della bocciatura. Ma una scuola che non boccia non è affatto migliore, se dietro la promozione c’è il vuoto. Un ospedale che voglia curare davvero i malati non li dimette; e fuor di metafora, per la scuola non dimettere vuol dire trattenere, continuare a perseguire gli obiettivi fino a quando non sono raggiunti. Ma il problema a monte è quello della cura. O del prendersi cura.  
Don Milani insegna che il fallimento della scuola ha due ragioni. La prima è la sua incapacità di apertura culturale. Depositaria del sapere alto, della cultura prodotta dalle classi dominanti occidentali degli ultimi venticinque secoli, la scuola non sa metterla in tensione, in dialogo, in rapporto dialettico con altre culture – ieri la cultura di una diversa classe sociale, oggi la cultura di classe e le diverse culture degli immigrati di prima o di seconda generazione.  
La seconda è la sua mancanza di senso. Perché si fa scuola? Per diventare competitivi. Diventare competitivi come singoli e diventare competitivi come collettività. Ma diventare competitivi non è una grande motivazione. Non c’è del moralismo nella denuncia dell’arrivismo scolastico della *Lettera*. C’è invece molta verità psicologica. Chiunque insegni, e lo faccia in contesti difficili, sa di quali eccezionali trasformazioni sono capaci gli studenti quando li si porta fuori dalla scuola, al contatto con una situazione sociale reale, alle prese con un compito che richieda qualità umane come l’empatia, la solidarietà, la comprensione dell’altro. Quando si trova un senso che, insegna ancora don Milani, è etico, sociale e politico. Oppure non è.

[^13]: Questo capitolo riprende, con qualche modifica, una discussione del libro _L’equivoco don Milani_ di Adolfo Scotto di Luzio (2023) apparsa nella rivista "Educazione Aperta", numero 14 / 2023, pp. 162-178.
