### 10\. L’alienazione scolastica

[Indice](README.md) | [<<](cap09.md) | [>>](Cap11.md)

1\. L’istituzione scolastica ha da un lato uno slancio universalistico – esige l’*educazione di tutti* – e dall’altro una struttura spaziale, relazionale, disciplinare che è stata pensata per la formazione di una élite. Un contrasto – che nei termini usati in questo libro è il contrasto tra il *logos* scolastico e la sua *ratio* – che vivono dolorosamente soprattutto quei docenti di frontiera che, sinceramente convinti del valore della scuola come via di emancipazione, si trovano ad affrontare una quotidianità frustrante, tentati costantemente dalla rassegnazione. La scuola non funziona, o funziona male, con quelli che dovrebbero averne più bisogno. Ma ne hanno bisogno *davvero*? Come può essere che qualcuno rifiuti, o giunga addirittura a ribellarsi, a ciò di cui ha bisogno?  
L’accettazione tacita della *ratio* scolastica è in stretta relazione con la continuità tra ambiente famigliare e valori scolastici. Nei termini della sociologia di Pierre Bourdieu, la *illusio* – la convinzione, potremmo dire, che valga la pena giocare il gioco di quel particolare *campo* sociale che è la scuola – e l’*habitus*, l’insieme degli schemi mentali e perfino corporei necessari per essere *una brava studentessa* sono maggiori nelle classi sociali più elevate, dal momento che, come abbiamo visto, l’organizzazione di fondo della scuola è stata pensata appunto per la formazione dei figli dei ceti elevati.   
La piramide scolastica italiana, che vede al vertice il liceo Classico, seguito dallo Scientifico e poi dagli altri licei – quello delle Scienze Umane, quello Economico-Sociale, il Linguistico e l’Artistico – e quindi dagli istituti Tecnici e Professionali è anche, per così dire, una *piramide dell’accettazione*. Al vertice gli studenti perfettamente integrati, privi o quasi di inquietudine, o più probabilmente abituati a nascondere la propria inquietudine. Man mano che si scende verso la base della piramide aumentano i problemi disciplinari, fino a giungere all’inferno dei Professionali, dove avvengono cose che non è possibile ascoltare senza fremere d’indignazione. Accade semplicemente che alla base si avverte con maggiore forza e chiarezza l’assurdo e la violenza della *ratio* scolastica cui, in mancanza di qualsiasi *illusio*, si reagisce con la derisione.  
Sarebbe cosa buona pensare tutto il sistema scolastico partendo proprio da lì. Un sistema che risulta sopportabile – ma a forza, facendosi violenza – solo ai suoi vertici, mentre suscita malessere nella sua parte centrale e aperta ribellione alla sua base, è un sistema malato. In questo capitolo daremo un nome preciso a questo male: *alienazione*.

2\. Primo giorno di scuola. È una classe terza, insegnerò loro Filosofia. Faremo un viaggio da Pitagora al Medioevo, con qualche lunga deviazione in Cina e in India. Ma intanto ho bisogno di sapere come stanno. E non come stanno in generale, ma come stanno qui: a scuola. Chiedo dunque, prima ancora di presentarmi, quale è lo stato d’animo che normalmente provano a scuola. Lo scriviamo alla lavagna. E dopo venti minuti la lavagna è piena delle seguenti parole: ansia, ripetuta per nove volte, indifferenza (quattro volte), routine (cinque volte), stress (quattro volte), noia, ostacolo, pressione. Solo uno studente scrive: curiosità.  
Se si provasse a fare la stessa esperienza in altre classi e in altre scuole i risultati verosimilmente non sarebbero diversi. Sono questi gli stati d’animo che gli studenti provano nelle nostre scuole. Lo sappiamo, ma scrolliamo le spalle. O moralizziamo: i nostri studenti non sono più in grado di reggere lo stress scolastico; non sanno affrontare le frustrazioni e gli impegni; sono fragili, abituati ad avere le cose senza sforzo; eccetera. Eppure basta fare loro qualche domanda sulla loro vita al di fuori della scuola per scoprire che molti di loro, ad esempio, fanno sport anche a livello agonistico, e per questo si sottopongono a sacrifici notevoli, allenamenti faticosi, palestra, trasferte. Ma mai assocerebbero l’impegno sportivo a quelle emozioni negative. Una partita di pallavolo, se inserita in un campionato, può essere fonte di pressione e di stress, ma nessun pallavolista si limiterebbe a chiudere la sua esperienza sportiva nella scatola dell’ansia o dello stress. Non manca dunque la capacità personale di affrontare la fatica. Si tratta di qualcos’altro.  
Se entrassimo in un qualsiasi ambiente lavorativo e, fatta la medesima domanda, ottenessimo le medesime risposte, ci guarderemmo bene dal colpevolizzare i lavoratori o dal moralizzare. Non ci sogneremmo di dire che i lavoratori di oggi non sanno affrontare le richieste del lavoro, che sono fragili, in fondo viziati, eccetera. Porremmo l’attenzione sul sistema, ci chiederemmo se non vi siano difetti strutturali che rendono infelice la condizione dei lavoratori.  
Non riesco a immaginare un discorso serio sulla scuola che non parta, oggi, dal malessere degli studenti e che non ne indaghi a fondo il significato. Farlo vuol dire analizzarlo in modo strutturale, evitando la scappatoia della riduzione all’individuo o al sociale. La sofferenza scolastica va considerata un *analizzatore* alla luce del quale considerare l’istituzione scolastica e il lavoro che si svolge in essa. Per la socioanalisi gli analizzatori sono “degli avvenimenti che sorgono spontaneamente: rivoluzioni, movimenti sociali, piccoli incidenti, che obbligano a comprendere come funziona il sistema istituzionale” (Hess, Weigand, 2008, p. 62). Qui ci troviamo di fronte, naturalmente, non a una rivoluzione né a un movimento sociale, ma a un piccolo incidente. Una classe che, si scopre per caso, sta male a scuola: in un ambiente che dovrebbe essere stimolante, positivo, favorevole alla crescita. Nel sistema scolastico, a dire il vero, i piccoli incidenti di questo tipo sono frequenti. Sono le crisi di ansia, gli attacchi di panico, l’abbandono scolastico, la ribellione che si esprime con una aperta sfida alle regole e ai docenti. Piccoli incidenti che vengono affrontati con l’attivazione dell’assistenza psicologica, dentro o fuori la scuola, o con i provvedimenti disciplinari. Nel primo caso l’istituzione ritiene che il malessere sia un fatto individuale, che individualmente va trattato; nel secondo caso si limita a contrastare il comportamento indesiderato e, in caso di reiterazione, a espellere chi ne è responsabile. In nessun caso mette in discussione sé stessa.  
Il malessere degli studenti è in realtà, più propriamente, uno *stare male*. Non ha a che fare con il loro essere, qualunque cosa sia, ma con la loro collocazione in un ambiente istituzionale. Per comprenderlo non bisogna chiedersi come sono cambiati i nostri giovani, tema che porta quasi inevitabilmente a considerazioni qualunquistiche e moralistiche, ma come *non è cambiata* l’istituzione scolastica in una società che è cambiata profondamente.

3\. La chiave di lettura che impiegherò per interpretare il malessere scolastico è dunque quella dell’*alienazione*. Questo vuol dire considerare la scuola come un ambiente di lavoro. Si tratta di un'analisi di ciò che la scuola è di fatto, non di ciò che dovrebbe essere; e dunque ciò non implica che io consideri la scuola come un ambiente da cui debbano essere banditi il gioco, la leggerezza e il divertimento. Al contrario: ritengo che ragionare sull’alienazione scolastica serva a pensare finalmente la discontinuità tra la scuola ed altre realtà organizzative. Non confonderò la classe con l’officina, la scuola con la fabbrica. Ma non ignorerò nemmeno le affinità tra la prima e la seconda, così come non sarò così ottimista da ritenere che l’alienazione riguardi solo la condizione dell’operaio nella fabbrica.  
Nell'analisi marxiana dei *Manoscritti economico-filosofici* del 1844 l’alienazione dell’operaio ha, come è noto, quattro aspetti.  
È, in primo luogo, alienazione *rispetto al prodotto del suo lavoro*. L’operaio produce beni che non gli appartengono. Ciò che produce viene immesso nel mercato ed acquistato da altri; le sue condizioni economiche non gli consentono di comprare ciò che lui stesso produce. Producendo merci il lavoratore diventa egli stesso una merce; “l’oggetto che il lavoro produce, il prodotto del lavoro, si leva di fronte a esso come un essere estraneo, come una potenza indipendente dal produttore” (Marx, 2018, p. 130).  
È poi alienato *rispetto al suo stesso lavoro*. Non ha, come l’artigiano, la libertà di scegliere come lavorare. Il suo lavoro è ripetitivo, meccanico, e avviene secondo criteri decisi da altri; “nel suo lavoro – scrive Marx – egli non si afferma, ma si nega, non si sente appagato ma infelice, non sviluppa alcuna libera energia fisica e spirituale, ma mortifica il suo fisico e rovina il suo spirito” (ivi, p. 136).  
L’operaio è poi alienato *rispetto alla sua essenza* (*Gattungswesen*). Come ogni essere vivente l’uomo modifica la natura. Ma se ogni animale agisce sulla natura solo per ottenere ciò che serve a soddisfare i suoi bisogni, l’uomo agisce sulla natura in modo ben più profondo, anche senza l’urgenza del bisogno, giungendo a creare un mondo oggettivo che si sovrappone a quello naturale e che rappresenta la manifestazione esteriore della sua umanità. Ma nel capitalismo accade che per l’operaio questa attività libera, massima espressione dell’umano, e dunque fine in sé, diventa invece null’altro che un mezzo. L’operaio lavora non per realizzare la sua umanità, ma per sopravvivere: non per attuare la sua essenza, ma per la semplice esistenza (ivi, p. 141).  
Infine l’operaio è alienato *rispetto all’altro*. Questa è una conseguenza delle considerazioni precedenti. In un sistema alienante gli uomini e le donne non lavorano insieme per realizzare la propria umanità; ogni lavoratore è estraneo all’altro e come l’altro sottoposto ai ritmi della produzione e allo sfruttamento capitalistico. Vediamo se e come questo ha a che fare con la scuola.

4\. Partiamo dalla terza forma di alienazione, quella riguardante l’essenza. Nulla di più lontano dalla scuola, si direbbe. Il termine stesso – da *scholé* – indica l’esercizio libero, gioioso, delle proprie facoltà da parte di una persona libera. Nel mondo antico il tempo della scuola, dell’*otium*, è l’unico tempo davvero libero; è il tempo dell’umanità. Come si può accusare la scuola di essere causa di alienazione riguardo all’essenza umana, se il suo scopo è esattamente quello di formare uomini e donne che siano pienamente umani?  
Per rispondere bisogna ragionare sull’essenza umana. Problema non facile, naturalmente, cui non è possibile dedicare qui un’analisi approfondita. Mi limiterò a una osservazione che mi sembra difficilmente contestabile: la dimensione corporea ci appartiene in modo essenziale. Se però lo sport è un'espressione di questa dimensione di cui nessuno negherà il valore, l’attività manuale viene esercitata nel primo segmento del percorso scolastico per essere poi abbandonata man mano che si procede. Uno studente può fare sport anche all’università, ma se intende esercitare qualche attività manuale, lo farà fuori da scuola. La scuola, cioè, nega sistematicamente quella *mano* che per Pestalozzi era (con la *mente* e il *cuore*) una delle tre dimensioni essenziali dell’educazione. Ma non cura granché nemmeno l’altra dimensione, il cuore, la dimensione non solo dell’etica, ma anche dell’affettività e delle emozioni. La situazione emotiva dominante nelle aule scolastiche è una sorta di neutralità emozionale. Si può dire che l’homo scholasticus sia sovradimensionato sul piano intellettivo e fortemente deprivato invece in altre dimensioni che la pedagogia degli ultimi secoli ritiene fondamentali.  
Nessuno negherà, poi, che l’essere umano sia un essere sociale e politico. Ci appartiene per essenza, come riteneva Marx, la trasformazione del mondo naturale attraverso il lavoro e la tecnica, ma ci appartiene anche la costruzione della comunità, la partecipazione alla vita pubblica e alle sue istituzioni, l’analisi dei problemi sociali e la ricerca di una loro soluzione. Nelle società premoderne c’è una corrispondenza più o meno perfetta tra il raggiungimento della maturità fisico-sessuale e l’ingresso nella comunità come soggetti attivi. Nelle società complesse, invece, tale ingresso è rimandato di circa un decennio: bisognerà completare un percorso di studi che consenta di acquisire le competenze necessarie per muoversi consapevolmente in società. Il problema è che durante questo lungo percorso allo studente è negata qualsiasi forma di attività nella comunità. Lo si costringe per lunghi anni in un ambiente in cui è messo unicamente in rapporto con sé stesso e la sua formazione, come se questa potesse prescindere dalla partecipazione alla vita della comunità. Esperienze di apertura e impegno sociale, come il Service Learning, nel nostro Paese muovono solo da poco i primi passi, e sono spesso contestate perché tolgono tempo alla didattica.  
Anche in questo caso l’alienazione riguardo all’essenza ci conduce alla quarta forma di alienazione, quella rispetto all’altro. Chiuso in un’aula come membro di una classe, lo studente non ha strutturalmente alcun reale legame con l’altro. I legami che si creano, le amicizie e le inimicizie, nascono ai margini e negli interstizi della routine scolastica; si formano, si direbbe, *nonostante* la scuola. Lo stesso setting scolastico ancora persistente –- i banchi individuali, disposti per lo più a coppie e in fila –- è pensato per la fruizione individuale della lezione del docente. Non mancano i lavori di gruppo, che però non sono strutturali. La classe è l’insieme burocratico di una serie di individui, non una comunità di ricerca.

5\. La classe è, si direbbe, una unità di produzione. Cosa produce? Conoscenza. La differenza è che in questo caso colui che produce è colui stesso che trae beneficio dal bene prodotto. Lo studente produce conoscenza per sé. Dov’è allora l’alienazione? Nel fatto che non c’è, in realtà, alcuna produzione di conoscenza: ed è la prima forma di alienazione. Possiamo dire che la differenza tra l’artigiano autonomo e l’operaio della fabbrica si ripropone, nel campo della conoscenza, nella differenza tra chi apprende in un contesto reale e lo studente a scuola. In un contesto reale di apprendimento c’è in primo luogo un forte interesse, che è il punto di partenza imprescindibile di qualsiasi conoscenza, ciò che mette in moto tutto il processo. C’è la ricerca da parte del soggetto di situazioni e persone che possano consentirgli di acquisire le conoscenze e le pratiche che desidera. Se ha una passione per la chitarra potrà rivolgersi a un maestro privato, seguire un corso di chitarra insieme ad altri o unirsi a un gruppo di persone che imparano insieme. Tutto il processo è controllato da lui, che ha la libertà, se si accorge che il suo interesse viene meno, di abbandonare il corso o il gruppo, come anche di cambiare maestro o gruppo. Come l’artigiano, ha il pieno controllo del suo processo di apprendimento. Si tratta di quella attività libera che Lev Tolstoj chiamava *formazione culturale* e che contrapponeva all’educazione coercitiva (Tolstoj, 1975, p. 78). Nel sistema scolastico lo studente è privo di qualsiasi libertà. Anche quando è finita la scuola dell’obbligo l’unica libertà che gli resta è quella della scelta di iscriversi ad un nuovo anno scolastico. Da quel momento in poi accadono cose sulle quali non ha alcun controllo. L’abbandono di un corso di studi non è più un'opzione libera, ma una scelta catastrofica.  
Se fuori da scuola, in una situazione di apprendimento reale, la centralità dell’interesse spinge a muoversi per temi, per pratiche, per campi d’esperienza, a scuola il sapere è irregimentato in discipline, ognuna conclusa in sé. Lo studente si pone di fronte al sapere come a un mondo esterno a sé, che non richiede alcun suo contributo e non permette alcuna libera esplorazione; né tollera di essere messo in discussione. Lo studente visita come ospite un po’ sprovveduto questi maestosi palazzo del sapere, senza che gli si consenta nemmeno di spingere la porta per entrare. Sarà il docente a introdurlo, a dirgli come muoversi, dove guardare, cosa toccare. L’importante è che lasci meno tracce possibile, affinché l’edificio possa restare uguale a sé stesso generazione dopo generazione.  
Lo studente è un lavoratore che, dunque, produce una cosa che in realtà è stata già prodotta da altri. In altri termini non produce, ma riproduce. Simula la costruzione di un sapere già costruito. Ed è questa simulazione a dare al lavoro scolastico il carattere di una farsa, di una attività che, non riuscendo ad attingere alcun senso intrinseco, trova un suo fine solo nel voto, che diventa per lo studente l’unico reale prodotto.  
Lo studente non produce conoscenza e sapere perché le modalità del suo lavoro scolastico non lo consento. Come l’operaio, non ha alcun controllo su quello che fa. Tutte le attività della sua giornata scolastica sono decise da altri. I docenti stabiliscono i contenuti, gli obiettivi di apprendimento, i tempi, i metodi. Allo studente non resta che lasciarsi guidare, facendo intanto bene attenzione a rispettare le numerose regole dell’istituzione scolastica, che riguardano anche una capillare gestione del suo corpo: è importante perfino che sia seduto in un certo modo – una posa più rilassata può essere interpretata come mancanza di rispetto verso i docenti.

6\. Il malessere dei docenti non è meno grave di quello degli studenti, e nelle sue forme più gravi si esprime come *burnout*, una malattia professionale che impedisce di continuare a svolgere il lavoro. Se si indagano le ragioni di questo insuccesso occorre considerare tre direzioni.  
La prima è quella del rapporto con gli studenti. Ogni docente ha più di cento studenti. Con ognuno di loro dovrebbe cercare di stabilire un rapporto significativo, senza il quale è difficile che riesca a fare qualsiasi lavoro didattico e educativo. E tuttavia tutto sembra ostacolare la creazione di questo rapporto: le classi affollate – e affollate nei segmenti decisivi, come il primo biennio della secondaria –, la scarsa disponibilità di tempo, perfino la mancanza di spazi per un incontro e dialogo individuale. Ma l’ostacolo maggiore è il ruolo. Molte docenti hanno interiorizzato una certa concezione del ruolo del docente, una serie di convinzioni legate all’autorità e all’autorevolezza, alle richieste che un docente può legittimamente avanzare, al setting dell’aula e così via, che di fatto ostacolano la creazione di relazioni significative in classe. E una relazione fondata sul dominio e sul controllo spesso suscita o l’apatia o l’aperta ribellione ed è logorante per tutte le persone che vi sono coinvolte, compreso chi, per usare un’espressione frequente negli studenti (e che si trova anche nella *Lettera a una professoressa*), *ha il coltello dalla parte del manico*.  
La seconda è quella del rapporto con la comunità. I docenti avvertono oggi di non essere sostenuti, nel loro lavoro, dalle famiglie e più in generale dalla comunità. L’invadenza dei genitori, il loro atteggiamento di difesa a oltranza, è uno dei temi di discussione in sala docenti. Vi compare spesso la figura del *genitore sindacalista* che difende il figlio dagli abusi della scuola. Simili percezioni, esatte o meno che siano, esprimono uno scollamento tra scuola e comunità che, come presto vedremo, è l’aspetto fondamentale della sua crisi attuale.  
La terza dimensione è quella del rapporto con il Ministero. La scuola è investita da propositi di rinnovamento, dichiarazioni retoriche, tentativi di riforma e, più frequentemente, tagli ad ogni cambio di governo. E poiché in Italia i governi cambiano molto spesso, la scuola italiana è esposta a un continuo e variabile chiacchiericcio ministeriale su quello che dovrebbe essere e fare, su come dovrebbero lavorare i docenti, sull’importanza del digitale e delle *life* e *soft skills* e così via. Al di là del fastidio di questa identità così variabile e incerta dell’istituzione, i docenti lamentano soprattutto l’aumento dei carichi burocratici, che sembra essere l’unico cambiamento realmente tangibile, l’unico esito concreto di tutto questo furore riformatore.  
Occorre dire che una parte significativa di questo lavoro burocratico è la conseguenza di una trasformazione del pedagogico in burocratico la cui responsabilità è degli stessi docenti. Mi spiego con due esempi.  
La programmazione didattica è un momento importante del lavoro del docente. È il momento in cui ragiona sui contenuti da affrontare, sui temi trasversali, sulle competenze, sui metodi da adoperare, sulle modalità di valutazione. Questo lavoro delicato e altamente significativo è spesso vissuto come una incombenza priva di valore: si tratta di compilare un modulo preimpostato, cosa che molti docenti risolvono riprendendo, spesso con pochissime modifiche, la programmazione degli anni precedenti. Molte scuole favoriscono questa deriva burocratica del lavoro di programmazione, proponendo ai docenti dei moduli in cui per indicare gli obiettivi, ad esempio, è sufficiente spuntare alcune voci preimpostate. Un modo per avvicinare il lavoro del docente a quello dei *barracaselle*, una delle figure del *bullshit job* di cui parlava Graeber (2018).  
Il secondo esempio riguarda l’inclusione. Gli studenti con *disturbi specifici di apprendimento* o con *bisogni educativi speciali* necessitano di un Piano didattico personalizzato. Per arrivare a formularlo si tiene una riunione durante la quale viene analizzata a discussa a fondo la situazione dello studente, considerando i progressi o i passi indietro, la situazione della famiglia, il rapporto con i compagni eccetera. E questa è una cosa buona. Il passaggio successivo, quello che riguarda l’intervento, dovrebbe chiamare in causa la creatività del docente. Come posso lavorare con uno studente che ha queste difficoltà? In che modo posso adattare la mia didattica? Come posso modificare il setting d’aula? Per lo più, invece, quello che accade è la compilazione di un modulo prestampato, mettendo una crocetta sulle *misure dispensative e compensative*. Mappe concettuali, più tempo per le verifiche, valutazione più attenta al contenuto che alla forma, eccetera. I Piano didattici personalizzati, il risultato di questo sforzo di individualizzazione, si riducono spesso a una misera produzione di burocrazia didattica.  
I docenti si trova schiacciati tra richieste ministeriali, esigenze degli studenti e aspettative della famiglie, pressati da una soffocante burocrazia, con la costante sensazione di non avere tempo sufficiente per fare il lavoro che sentono di dover fare, ossia un lavoro educativo. Si tratta di una frustrazione che coglie i docenti più sensibili e consapevoli, quelli che, per usare una metafora ciclistica, non si limitano a pedalare fissando lo sguardo sulla ruota anteriore, ma si chiedono dove porta la strada che stanno percorrendo. E spesso si rispondono che è una strada che non porta da nessuna parte.

7\. Una delle caratteristiche più vistose della nostra società è la complessità tecnologica. L’essere umano è tecnologico: costruisce da sempre oggetti con i quali interviene sul mondo per trasformarlo. Dalla prima rivoluzione industriale in poi, questi oggetti sono diventati particolarmente complessi ed efficaci. Nel tempo – quello attuale – che segue la terza rivoluzione industriale, l’essere umano è circondato da oggetti talmente evoluti dal punto di vista tecnologico da diventare al tempo stesso estremamente affascinanti e sottilmente inquietanti. Affascinanti, perché riescono a fare cose che in passato sarebbero apparse opera di magia: inquietanti appunto per questo: perché pochi riescono davvero a comprendere come funzionino. Cessa, con l’ultimo sviluppo tecnologico, la padronanza sull’utensile. L’utilizzatore diventa utente: usa uno strumento, o un servizio, che lo trascende e che non è in grado di dominare cognitivamente.  
Hartmut Rosa (2015) ha analizzato l’alienazione che consiste nell’essere circondati da oggetti che, per il loro rapido decadimento, non diventano mai realmente nostri. C’è una rapida sostituzione degli oggetti, che vengono gettati via e sostituiti quando si rompono, invece di essere riparati; e in questo modo nessun oggetto ci accompagna realmente nel corso della vita. C’è tuttavia un’altra, più grave forma di alienazione, legata al fatto che *siamo sempre più circondati da oggetti che non comprendiamo*. Pochi sono in grado di comprendere il funzionamento di un computer o di uno smartphone, sia dal punto di vista dell’hardware che del software, così come pochi conoscono gli algoritmi che regolano il funzionamento dei social network cui accedono attraverso i computer e gli smartphone. Siamo costantemente immersi in una situazione di non conoscenza. E tuttavia non ci sentiamo ignoranti. Il sistema simbolico attraverso cui diamo valore e significato alle cose fa sì che ci si senta diminuiti se non si conosce un autore vissuto nel tredicesimo secolo, ma ci si possa considerare perfettamente colti e socialmente riconosciuti se non si è in grado di comprendere il funzionamento del più comune degli strumenti adoperati quotidianamente. Ma il sistema simbolico non ci salva dal sottile disagio di maneggiare costantemente oggetti che ci trascendono.  
C’è, è chiaro, uno scollamento tra sistema simbolico e realtà. Di fatto la nostra libertà, che non è altro che la nostra possibilità di azione, è legata alla capacità di dominare anche cognitivamente il mondo in cui siamo, a cominciare dagli oggetti che ci circondano. Per farlo *occorrono conoscenze tecniche*: informatica, elettronica, agricoltura (perché lo stesso cibo ci è ormai estraneo), economia e così via. Ma queste conoscenze, in quanto tecniche e professionali, sono socialmente screditate. Cultura vera, alta è considerata quella che non ha alcuna immediata ricaduta pratica. Quella, cioè, che ci conduce in modo estremamente suggestivo in mondi lontani – discuteremo di filosofia con Platone e accompagneremo Dante nel suo viaggio ultraterreno – ma ci lascia inermi, fragili e alienati nel mondo attuale.  
La scuola ha, in questo scollamento, responsabilità precise. Essa ha una struttura piramidale che riflette il sistema simbolico che essa stessa riproduce. Al vertice le conoscenze disinteressate, il sapere puro; alla base le conoscenze tecnico-professionali. Una piramide che riflette, sostiene e giustifica la piramide sociale. Perché gli istituti tecnici e professionali sono frequentati – per orientamento esplicito o per auto-posizionamento – dagli studenti che provengono dalle famiglie dotate di uno status sociale meno elevato, spesso per via dello stigma che viene dalla condizione di immigrato, mentre lo status aumenta via via che si sale verso l’Olimpo del liceo classico.  
Se c’è una situazione nella quale si può invocare la dialettica servo-padrone di Hegel, è esattamente questa. Questa piramide può essere rovesciata; si può scoprire, con sconcerto e scandalo di molti, che in realtà gli ultimi sono i primi. Che, nonostante tutta la consolidata retorica sugli studi classici che rendono liberi e che formano al pensiero critico, *coloro che hanno una conoscenza tecnica sono effettivamente più liberi nel quotidiano*. Gli altri, alienati rispetto agli oggetti, potranno diventare espertissimi nei giochi sociali – la scuola di fatto li prepara per questo – e conquistare così via via uno status sociale sempre più elevato, esibendo il capitale culturale, quando non quello economico. E impiegare ogni genere di surrogato per mascherare quella loro fragilità di fondo, che tuttavia non si lascia mai cancellare del tutto e li segue come un’ombra.
