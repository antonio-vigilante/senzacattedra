<link rel="stylesheet" href="assets/style.css">

### Capitolo 1. Sinagogia

#### La pienezza della virtù  

"Colui che contiene la pienezza della virtù è simile a un neonato", si
legge nel capitolo 55 del *Daodejing*. Come un neonato, continua, non è
colpito da vespe, serpenti, scorpioni e vipere, non è aggredito dagli
animali feroci né dagli uccelli rapaci. Ha ossa e muscoli deboli, ma la
presa forte. Non conosce ancora l'accoppiamento sessuale, "ma la sua
erezione è perfetta: la sua energia vitale è al culmine".[^1]

Bisogna volgersi al Daoismo, ossia a una visione filosofico-religiosa
che capovolge gran parte dei nostri binarismi -- a cominciare da quello,
ben consolidato e di cui non si può sottovalutare l'importanza, tra
maschile e femminile -- per trovare un testo che affermi la potenza del
neonato. Che non è, certo, immune dall'aggressione degli animali o degli
insetti, ma realmente possiede un tensione verso la vita, la crescita,
la conquista quotidiana di nuove possibilità che non ha pari in
nessun'altra fase della vita. L'essere più fragile è anche l'essere più
potente, più radicato nella vita, più capace di cambiamento. Con una
rapidità che non può che impressionare, conquista nel giro di pochi mesi
la stazione eretta e poi la parola, con un movimento che, se ha certo
bisogno del supporto esterno, resta tuttavia guidato dall'interno.

Portatore di una vitalità e di una energia di cui gli adulti conservano
solo poche tracce, il neonato prima e il bambino poi rappresentano anche
una alterità radicale. Le sue azioni non sono coordinate con l'ambiente,
i primi suoni che emette contengono fonemi che appartengono a lingue
sconosciute e nei rapporti interpersonali ignora qualsiasi norma
sociale: non è raro che giunga a picchiare i genitori. Rappresenta
un'energia che dev'essere incanalata, un essere selvatico che va
ricondotto nei binari sicuri delle regole sociali.

Questo essere nuovo, appena venuto al mondo, rappresenta la possibilità
pura. Cosa sarà da adulto? Cosa farà? Non lo sappiamo. E nessuno può
prevederlo. Dopo i primi mesi comincerà ad emettere i primi suoni.
Alcuni saranno chiaramente riconoscibili, perché appartenenti alla
nostra lingua; altri saranno suoni estranei, inutili, di cui dovrà
liberarsi per apprendere la lingua del suo contesto. Una delle prime
grandi conquiste, il linguaggio, avviene in questo modo: la caotica
complessità dei suoni viene incanalata; il bambino elimina i suoni che
non servono e impara ad intrecciare convenientemente quelli propri della
lingua che deve far propria. A livello cerebrale avviene che le
connessioni sinaptiche che ha creato nel suo procedere per così dire
sperimentare vengono semplificate; quelle che non servono vanno
abbandonate, in favore di quelle utili.

Un neonato è una potenza fragile. Ha costantemente bisogno della cura
degli adulti per sopravvivere. *Cura* è tutto ciò che riguarda la
salvaguardia fisica del bambino: è alimentare, vestire, allontanare dai
pericoli, dare medicine quando occorre. È una pratica inevitabilmente
asimmetrica. L'adulto che si prende cura del bambino -- il care giver --
sa cosa è bene per lui. Non rinuncerà a dargli una medicina perché
questa gli risulta amara. Farà bene, certo, ad ascoltare i bisogni del
bambino, ma sarà lui a dare la direzione.

A questa cura si affianca presto un'azione di socializzazione e
inculturazione che molti confondono con l'educazione, e che è invece
fondamentale distinguere da essa.

####  Norme  

Ogni società funziona, tra l'altro, grazie a un fitto sistema di norme.
Alcune di queste sono messe nere su bianco e organizzate in modo
gerarchico: sono le leggi, dalla Costituzione fino ai regolamenti. Ma
esistono, e sono anche più presenti nella nostra vita quotidiana, altre
norme. Il sociologo statunitense William Graham Sumner ha distinto
*Folkways*, *Mores* e *Stateways*.[^2] *Folkways* sono le abitudini o
costumanze sociali; vi rientrano il salutare e rispondere al saluto, con
i rituali che questa pratica richiede, come stare a tavola, come
comportarsi nei luoghi pubblici o in alcuni luoghi privati (ad esempio
in quelli sacri), come vestirsi anche, in particolare in date
circostanze, come matrimoni o funerali. Violare queste norme non ha
conseguenze penali, ma porta ad essere disapprovati socialmente e, se la
violazione è sistematica, ad essere emarginati dalla comunità. *Mores*
sono le norme morali, che hanno un peso maggiore nel giudizio da parte
degli altri, anche se non sempre comportano conseguenze penali. Un
esempio può essere l'infedeltà. Nelle società democratiche l'infedeltà
matrimoniale non costituisce un reato, e tuttavia il comportamento è
fortemente disapprovato, perché viola le convinzioni diffuse sugli
obblighi da rispettare in matrimonio. Può accadere che un politico abbia
ripercussioni sulla sua carriera, se si scopre una infedeltà o un suo
comportamento privato che violi le norme morali, anche se non le leggi.
Vi sono poi le vere e proprie leggi dello Stato (*Stateways*), il cui
rispetto è obbligatorio per tutti, e la cui violazione porta a
conseguenze penali o a multe e contravvenzioni.

Dietro tutte queste norme esistono determinati valori culturali. Il
valore condiviso della gentilezza, ad esempio, si esprime attraverso la
pratica sociale del saluto, che ha le sue modalità e i suoi rituali (a
seconda dei contesti e delle situazioni: l'abbraccio e il bacio, la
stretta di mano, un cenno del capo o il semplice contatto oculare). Il
valore del rispetto degli anziani esige che queste pratiche sociali
siano differenziate a seconda della persona con cui si ha a che fare:
una persona più anziana viene normalmente salutata in modo più formale
rispetto a una persona della stessa età.

La socializzazione è dunque la trasmissione dei modelli, dei
comportamenti, dei rituali, delle routine, delle pratiche sociali;
l'inculturazione è la trasmissione dei valori e della visione culturale
sottostante a queste pratiche. Il processo di
socializzazione-inculturazione ha normalmente la caratteristica di una
*introduzione* del bambino nella società. È un'opera che comincia con i
genitori e le altre persone vicine al bambino e continua poi negli altri
gruppi sociali; e centrale sarà, come vedremo, il ruolo della scuola.

####  Educare non è socializzare  

Nel linguaggio comune una persona *educata* è l'esito di un processo di
socializzazione-inculturazione riuscito. Una persona che attua una serie
di comportamenti che esprimono rispetto delle regole e dell'altro, garbo
e gentilezza, perfino una certa umiltà. Ora, possiamo figurarci senza
difficoltà una persona che abbia tutte queste qualità e che, ad esempio,
non sia in grado di far valere i propri diritti, non abbia le conoscenze
di base necessarie per esercitare la propria cittadinanza, a partire dal
voto politico, e passi l'intera vita senza porsi una sola domanda.
Considereremo *educata* una persona simile?

Consideriamo la scena che è avvenuta su un autobus di Montgomery il 1
dicembre del 1955. Una donna nera sta tornando a casa dopo una giornata
di lavoro. Trova posto nella parte anteriore del bus, riservata ai
bianchi. Quando sale un passeggero bianco la donna rifiuta di spostarsi
nella parte posteriore del bus, riservata ai neri. Sia l'atto di sedersi
nei posti riservati ai bianchi sia, soprattutto, il successivo rifiuto
di spostarsi saranno apparsi all'epoca atti di maleducazione, prima
ancora che come un gesto rivoluzionario. C'era una donna nera che
semplicemente non rispettava le regole. Oggi sappiamo che quel gesto di
Rosa Parks ha avviato un processo di cambiamento che non si è ancora
concluso.[^3]

La riduzione dell'educazione alla socializzazione comporta due gravi
problemi. Il primo riguarda l'individuo, che può essere nulla più che un
"degno braccio irresponsabile della società", per dirla con Carlo
Michelstaedter.[^4] Un soggetto che fa sempre esattamente quello che gli
si dice -- o che le regole anonime del contesto sociale esigono da lui
-- e in ciò esaurisce la sua personalità; un soggetto senza idee, senza
passioni, senza alcuno slancio, privo di creatività, di autonomia e di
progettualità. Il secondo è che una società di individui simili è
condannata a replicare sé stessa, senza alcuna possibilità di
cambiamento e di crescita. Per essere più precisi, i cambiamenti non
mancheranno, perché nessuna società è realmente statica e tutte le
società, in modo più o meno rapido, si trasformano. Ma questi
cambiamenti saranno provocati da forze diverse dall'educazione, come
l'economia o la tecnologia; e nulla garantisce che siano cambiamenti
positivi. L'educazione, anzi, è necessaria proprio per compensare
l'azione potenzialmente disumanizzante delle trasformazioni economiche e
tecnologiche.

####  Attriti 

La socializzazione e l'inculturazione procedono senza alcun attrito solo
in una società perfettamente omogenea, in cui valori culturali e rituali
sociali siano pienamente e ugualmente condivisi da tutti i membri della
società. Si tratta di una omogeneità che nemmeno le società
caratterizzate da un totalitarismo religioso o politico (o religioso e
politico al tempo stesso) riescono a raggiungere. Le società ad economia
avanzata sono caratterizzate da una notevole frammentazione sociale, che
a dire il vero segna ormai anche le società meno opulente e
tecnologicamente sviluppate. La cultura dominante è costantemente in
tensione con culture minoritarie; i rituali, gli stili di vita, i
modelli, i valori culturali sono diversi nei diversi ambiti sociali. Una
diversità che è, in primo luogo, legata alla classe sociale. I valori di
una famiglia contadina o operaia non sono gli stessi di una famiglia
della classe media o borghese, così come diverse sono il linguaggio e le
pratiche sociali. In secondo luogo, la diversità è religiosa. Una
famiglia può essere laica e non credente, cattolica, evangelica,
cristiana ortodossa, ebrea, musulmana eccetera. E questa differenza può
avere un peso più o meno rilevante a seconda del contesto. In terzo
luogo, la diversità etnica. Le società industrializzate sono
caratterizzate in modo strutturale da flussi migratori; e i migranti
sono portatori di pratiche sociali e visioni culturali che possono
essere più o meno lontani da quelli della società in cui cominciano una
nuova vita.

Socializzazione e inculturazione non procedono dunque senza conflitti.
La famiglia trasmette i propri modelli, la società ne trasmette altri.
L'attrito sarà maggiore quanto più significativa sarà la differenza tra
i valori e lo stile di vita dominanti nella società e i valori e lo
stile di vita della famiglia.

La scuola si inserisce nel punto di giunzione, o di attrito, o di
conflitto aperto, tra i modelli sociali e culturali della famiglia e
quelli dominanti, che essa rappresenta, codifica, giustifica e
trasmette. Il cosiddetto successo formativo è strettamente legato alla
continuità tra la socializzazione e inculturazione della famiglia e
quella scolastica.

####  L'eccedenza  

Abbiamo visto che non è possibile ridurre l'educazione alla
socializzazione e inculturazione. Una persona che abbia fatto propri
tutti i valori della sua società e sappia muoversi alla perfezione in
essa sarà una persona di successo, ma dietro tale successo sociale può
esserci un disperante vuoto umano, se quella società è, ad esempio,
fascista. Per inserirsi nella quale quella persona avrà dovuto mettere a
tacere la sua più profonda umanità, facendo propri pseudo-valori brutali
e omicidi, aderendo con entusiasmo a una società che esige personalità
parziali, mutilate, gregarie.

*C'è un'eccedenza, dunque, dell'educazione. Essa va oltre la
socializzazione e l'inculturazione.* Ma in cosa consiste? Cos'è educare?
Cos'è educarsi?

Figuriamoci qualcuno che, nel mezzo di una società fascista avverta
pienamente l'assurdo del mondo in cui è immerso, la sua violenza, la
disumanizzazione che suscita. Può farlo perché ha una visione diversa di
cosa può e deve essere un essere umano e di cosa può e deve essere una
società. Avrà l'idea di una persona giusta, capace di rispettare
chiunque -- forse perfino gli animali -- senza limiti nazionalistici; e
di una società fondata sull'uguaglianza e la fraternità. Sarà sulla base
di questo doppio ideale, individuale e sociale, che educherà: i figli,
se sarà una madre o un padre, o le persone su cui in qualche modo avrà
influenza.

Sembra dunque che alla nostra domanda si possa rispondere in modo
semplice: educare vuol dire formare qualcuno secondo *un modello di
persona o di società* *giusta*, anche in contrasto con i modelli
correnti. Per cogliere i limiti di questa posizione facciamo facciamo un
salto nello spazio e nel tempo.

####  L'uomo nobile  

Una delle più antiche, autorevoli e influenti formulazioni di un ideale
umano con funzione educativa si trova in Confucio. Il suo ideale, che
plasmerà l'identità cinese e che, dopo decenni di ostracismo, la Cina
comunista ha riscoperto, è quello dell'uomo nobile (君子 *junzi*)
contrapposto all'uomo volgare. Nobile è in primo luogo l'uomo che
rispetta il principio morale fondamentale del 君子 *ren*, la benevolenza
o reciprocità, che prende la forma della regola aurea: non fare
all'altro quello che non vuoi che venga fatto a te (*Dialoghi*, 12,
2)[^5]. Inoltre l'uomo nobile rispetta rigorosamente i *li*, i
capillari, dettagliatissimi rituali che scandivano ogni aspetto della
vita sociale nella Cina antica, oltre ad avere alcune altre qualità
morali, come l'imparzialità, anche nel contrarre affari, e in generale
una ampiezza di vedute.

Non è difficile comprendere le ragioni di questo ideale umano. Confucio
vive nel Periodo delle primavere e degli autunni (770-476 a.C.), nel
quale il crollo della dinastia Zhou ha lasciato una gravissima
instabilità politica e incertezza sociale; si propone di porre rimedio a
un crollo che percepisce in primo luogo come morale proponendo un
modello di virtù per ricostruire la società dal basso. Si tratta di una
operazione che non ha avuto troppo successo sul breve termine -- la
crisi della società cinese è sfociata nel Periodo degli Stati
combattenti (dal 475 a.C. al 221 a.C) -- ma che ha improntato di sé per
secoli la società cinese. Una società, consapevole dei suoi problemi,
può proporsi di affrontarli educando nelle nuove generazioni le qualità
necessarie. Si tratta però sempre di una operazione problematica.
L'*uomo nobile* confuciano ha certe qualità che lo renderebbero ancora
oggi il cittadino ideale di una società avanzata, ma tra le sue
caratteristiche c'è anche, ad esempio, il rifiuto sdegnoso di qualsiasi
attività manuale. L'uomo nobile, afferma Confucio, "non è un utensile"
(*Dialoghi*, 16,10). Dietro questo sdegno c'è la sua umiliazione
personale: a causa della morte del padre fu costretto a dedicarsi a
lavori manuali per sostenere la famiglia. Nella sua visione è netta la
differenza sociale tra il funzionario e l'intellettuale e il lavoratore,
che occupa un rango inferiore. Si tratta di una svalorizzazione del
lavoro manuale che è tutt'altro che sconosciuta in Occidente, e che il
nostro sistema scolastico contribuisce in modo decisivo ea perpetuare,
ma che è causa di ingiustizia e discriminazione sociale.

Un altro aspetto centrale del pensiero confuciano è la famiglia. Una
persona appartiene alla sua famiglia, è tenuta ad obbedire ai genitori e
perfino a coprire membri della sua famiglia se questi compiono un'azione
illegale. "Il padre nasconde la cattiva condotta del figlio e il figlio
nasconde la cattiva condotta del padre" (*Dialoghi*, 13, 18).

È abbastanza evidente che, alla luce di questi aspetti, un simile ideale
comporterebbe oggi più di qualche problema, ma a dire il vero Confucio
fu contestato abbastanza presto. Mozi, quasi coetaneo di Socrate, che di
mestiere faceva il carpentiere, attaccò il carattere familistico del
confucianesimo, evidenziandone il portato di ingiustizia sociale e
denunciando le gravi conseguenze sociali della scrupolosa osservanza dei
rituali sociali, come quelle riguardanti il lutto prolungato, che
impedivano di dedicarsi al lavoro.

Il problema è dunque quello di *quale* ideale umano proporre. L'ideale
umano non è il riflesso sociale di un modello trascendente, ma l'esito
sempre provvisorio di dinamiche complesse, che includono la riflessione
filosofica e pedagogica personale, ma anche i movimenti sociali, le
tensioni di classe, le trasformazioni economiche, gli interessi privati
e collettivi, le visioni ideologiche.

####  Quali valori?  

Si potrebbe obiettare che ogni società democratica ha una visione
condivisa di ciò che è la convivenza civile, e dunque del tipo di
persona che bisognerebbe essere, che si trova nella Costituzione. Siamo
in una società democratica, abbiamo regole e valori condivisi, al di là
delle differenze politiche. Sappiamo però che queste differenze esistono
e il modo di concepire la democrazia, le sue regole e i suoi valori di
una persona di destra sono assolutamente diversi da quelli di una
persona di sinistra. E la faccenda si complica quando si considerano
alcuni valori legati -- almeno nella percezione comune -- al mondo del
lavoro, come la competitività e l'efficienza. Buona parte della polemica
pedagogia (più spesso: anti-pedagogica) e politica sulla scuola riguarda
oggi questo punto. Quali dei tanti valori e modelli di vita presenti in
una società democratica la scuola deve trasmettere? E chi ha il diritto
di stabilirlo?

Consideriamo un testo del 1893. Il regio provveditore agli studi di
Ravenna, tale S. Scichilone, scriva:

> L'ideale verso cui noi Italiani dobbiamo mirare, quello che deve
> ispirare tutti gli atti della nostra vita pubblica e privata non può
> esser che questo: L'Italia diventata nazione ritorni degna del suo
> splendido passato, riconquisti, cioè, il primato civile, morale,
> intellettuale. E se l'Italia dev'esser grande, non solo, ma pur
> maestra, la nostra scuola deve insegnare che tutti i cittadini possono
> ed hanno l'obbligo di concorrere a farla tale.\
> L'educazione pertanto rinvigorisca il sentimento patriottico e lo
> renda acquisito alla nostra razza; innalzi il livello morale e
> intellettuale degl'Italiani; renda più forte la nostra fibra.[^6]

Si tratta, è ovvio, di un testo che va contestualizzato: dopo l'Unità
mancava ancora un reale spirito nazionale, così come l'italiano era ben
lontano dall'essere la lingua unitaria del Paese. E si riteneva dunque
che questa dovesse essere una priorità. Con l'avvento del fascismo a
venire in primo piano, insieme a questa urgenza patriottica, è una nuova
concezione della disciplina, propria di uno stato totalitario.

Appena insediatosi come Ministro della pubblica istruzione, Giovanni
Gentile manda una circolare a tutte le autorità scolastiche per
avvertire che nelle scuole "debbono prontamente inculcarsi e praticarsi
il rispetto della legge, l'ordine, la disciplina, l'obbedienza
illuminata sí, ma cordiale e devota all'autorità statale".[^7]

Ora, sia il testo dell'oscuro provveditore di Ravenna che quello di uno
dei maggiori filosofi del Novecento, autore di una riforma del sistema
di istruzione i cui effetti si fanno sentire ancora oggi sul nostro
sistema scolastico, trovano non pochi sostenitori ancora oggi. Non manca
chi ritiene che formare al senso patriottico e alla disciplina siano
ancora oggi una priorità. Altri ritengono invece che la priorità sia
formare negli studenti le competenze che saranno necessarie per
consentire loro un positivo inserimento nel mondo del lavoro. Altri
ancora mettono in primo piano la formazione alla cittadinanza e al
pensiero critico. Tutte queste rivendicazioni sono legittime e sono
tutte compatibili con la Costituzione. Eppure portano a pratiche
educative e didattiche diversissime -- e mirano a formare *persone*
diversissime.

####  Quali competenze?  

Soffermiamoci sulle *competenze*. Il costrutto della competenza è
diventato progressivamente centrale nei documenti che cercano di
ridisegnare il profilo istituzionale della scuola pubblica. Più che
chiedersi cosa occorre che uno studente *sappia*, è importante chiarire
cosa occorre che *sappia fare*.\
Nel 1997 l'Organizzazione per la cooperazione e lo sviluppo economico
(OCSE) ha avviato il progetto Definition and Selection of Competencies
(DeSeCo), con l'intento di stabilire quali sono le competenze essenziali
che occorre avere nella società contemporanea sia sul piano personale
che su quello sociale e professionale. Nell'*Executive Summary* del
progetto si legge:[^8]

> Una competenza è più di una semplice conoscenza e abilità. Implica la
> capacità di rispondere a richieste complesse, attingendo e mobilitando
> risorse psicosociali (incluse abilità e atteggiamenti) in un
> determinato contesto. Ad esempio, la capacità di comunicare
> efficacemente è una competenza che può richiedere la conoscenza della
> lingua, abilità pratiche nell'uso delle tecnologie informatiche e
> atteggiamenti nei confronti delle persone con cui si sta comunicando.

È chiaro tuttavia che non è possibile ragionare di competenze *chiave*,
ossia delle competenze che *tutti* devono possedere, e che devono essere
quindi alla base del lavoro della scuola, senza ragionare ancora sui
valori. Il documento non elude il problema. La selezione delle
competenze chiave, vi si legge, "deve essere, *in una certa misura*,
guidata da una comprensione dei valori condivisi" (corsivo mio). E
questi valori sulla cui importanza tutte le società che fanno parte
dell'OCSE (vale a dire per lo più le società europee e nordamericane)
concordano sono due: "i valori democratici e il raggiungimento di uno
sviluppo sostenibile"[^9].

L'OCSE stabilisce, dunque, che sono assolutamente importanti tre aree di
competenze legate a tali valori: usare strumenti in modo interattivo,
interagire in gruppi eterogenei, agire in autonomia. Ognuna di queste
aree contiene diverse competenze. La prima, ad esempio, comprende
l'abilità di usare in modo interattivo linguaggio, simboli e testo,
quella di usare in modo interattivo la conoscenza e l'informazione e
quella di saper usare in modo interattivo la tecnologia. Sulla
tecnologia il documento fuga subito ogni dubbio: si tratta naturalmente
delle *nuove tecnologie*. "L'innovazione tecnologica ha imposto nuove
esigenze agli individui sia all'interno che all'esterno del luogo di
lavoro", vi si legge.[^10] Ed è innegabile che sia così. Ci si chiede
però che ne è delle *vecchie tecnologie*. Perché tecnologia è qualsiasi
strumento o procedura che sia al servizio di una *téchnē*, ossia di
un'arte o di un mestiere. Sono tecnologia la zappa e l'aratro, il
martello e il cacciavite, il telaio e il *charka* caro a Gandhi, la
penna e il libro, le fogne e i sistemi di irrigazione, eccetera. Ma non
sembra che vi sia alcun valore nel padroneggiare qualcuna di queste
vecchie tecnologie. La seconda comprende l'abilità di relazionarsi bene
con gli altri -- cosa che richiede empatia e una certa gestione delle
emozioni --, l'abilità di cooperare e quella di gestire e risolvere i
conflitti.

Analizziamo quest'ultima. Il documento riconosce che il conflitto è
presente ovunque, sia a livello personale che nel mondo del lavoro e nel
più ampio contesto sociale. Esso nasce quando "due o più individui o
gruppi si oppongono l'un l'altro a causa di divergenza nei bisogni,
negli interessi, negli scopi o nei valori". È un processo che va
affrontato in modo costruttivo, e non negato. E affrontarlo in modo
costruttivo vuol dire analizzare gli interessi e i bisogni delle due
parti e quindi considerare "soluzioni in cui entrambe le parti traggono
beneficio" ("solutions in which both sides gain")[^11]. Tutto
apparentemente molto sensato: certo nessuno vorrà educare al conflitto
distruttivo o alla lotta di classe. Ma il modello win-win presuppone che
le parti in conflitto abbiano effettivamente ognuna le proprie ragioni,
in modo che sia possibile *trascendere* il conflitto, per dirla con
Johan Galtung. Questo è possibile, se ci limitiamo al conflitto sociale,
in una società priva di grandi disuguaglianze. Ma non sono tali le
società dell'area OCSE. Società avanzate sul piano economico e
tecnologico, nelle quali però la ricchezza è saldamente concentrata
nelle mani di pochissime persone e un grande numero di persone è privato
delle protezioni minime (si pensi alla difficoltà di accesso
all'assistenza sanitaria negli Stati Uniti, ma anche ai problemi
crescenti di ottenere un effettivo diritto alla salute in Italia). In
società caratterizzate, per dirla ancora con Galtung, da violenza
sistemica, una soluzione equilibrata è impossibile o non è eticamente
accettabile: è necessario che uno prevalga sull'altro, perché ha dalla
sua la giustizia.

Sul piano europeo sono importanti le otto competenze chiave fissata
nella Raccomandazione del Consiglio dell'Unione europea del 22 maggio
2018[^12]: comunicazione nella madrelingua; comunicazione nelle lingue
straniere; competenza matematica e competenze di base in scienza e
tecnologia; competenza digitale; imparare a imparare; competenze sociali
e civiche; spirito di iniziativa e imprenditorialità; consapevolezza ed
espressione culturale. La competenza personale e sociale comprende la
capacità di " lavorare con gli altri in maniera costruttiva, di
mantenersi resilienti e di gestire il proprio apprendimento e la propria
carriera", oltre alla già nota capacità di gestire il conflitto in modo
costruttivo. È l'idea di un soggetto imprenditore di sé stesso, che
affronta qualsiasi difficoltà grazie a uno spirito positivo e, quando
proprio il gioco si fa difficile, fa ricorso alla magica risorsa della
resilienza.

In Italia un documento interessante è il *Profilo educativo e
professionale dello studente* (PECUP), elaborato nell'ambito della
riforma Moratti (Legge 53/2003). È il documento che definisce gli
obiettivi generali che gli studenti devono raggiungere al termine dei
cicli di istruzione e formazione. Nel PECUP relativo al *primo ciclo*
(allegato D) si legge:

> Il Profilo educativo, culturale e professionale che segue rappresenta
> ciò che un ragazzo di 14 anni dovrebbe sapere e fare per essere l'uomo
> e il cittadino che è giusto attendersi da lui al termine del Primo
> Ciclo di istruzione.
>
> Il traguardo può ritenersi raggiunto se le conoscenze disciplinari e
> interdisciplinari (il sapere) e le abilità operative (il fare) apprese
> ed esercitate nel sistema formale (la scuola), non formale (le altre
> istituzioni formative) e informale (la vita sociale nel suo complesso)
> sono diventate competenze personali di ciascuno. Un ragazzo è
> riconosciuto "competente" quando, facendo ricorso a tutte le capacità
> di cui dispone, utilizza le conoscenze e le abilità apprese per:
>
> \- esprimere un personale modo di essere e proporlo agli altri;\
> - interagire con l'ambiente naturale e sociale che lo circonda, e
> influenzarlo positivamente;\
> - risolvere i problemi che di volta in volta incontra;\
> - riflettere su se stesso e gestire il proprio processo di crescita,
> anche chiedendo aiuto, quando occorre;\
> - comprendere, per il loro valore, la complessità dei sistemi
> simbolici e culturali;\
> - maturare il senso del bello;\
> - conferire senso alla vita.

Un quattordicenne, dunque, nella fantasia di chi ha buttato giù questo
documento, dovrà fare cose incredibili, come gestire da solo il suo
processo di crescita -- potrà congedare simbolicamente i genitori
nell'atto stesso di entrare nell'adolescenza --, influenzare
positivamente l'ambiente naturale e sociale (potrebbe farlo, forse, se
non fosse separato da esso e chiuso in un'aula scolastica) e addirittura
conferire senso alla vita. Questo documento cancella con un colpo di
spugna tutti i drammi dell'adolescenza, le crisi di senso, l'angoscia di
chi non sa ritrovare sé stesso in una società che non riconosce alcun
ruolo reale agli e alle adolescenti. Il nostro quattordicenne,
rigorosamente maschio (*l'uomo e il cittadino*) sarà non solo maturo, ma
*perfettamente* maturo, in possesso di una perfezione umana che gli
consentirà di fare da genitore ai suoi genitori, perplessi e sconcertati
dalla presenza di questo vecchio saggio in t-shirt e jeans. Dall'alto
del suo conquistato senso della vita, questo essere etimologicamente
mostruoso potrà considerare con disprezzo o commiserazione un Emil
Cioran o un Giuseppe Rensi, così affascinati dall'assurdo, ma sarà a
disagio anche con buona parte degli scrittori contemporanei, ancora
impegnati, in tarda età, a cercare di conferire un senso alla vita --
impresa che a loro, grazie all'eccezionale sistema scolastico italiana,
è riuscita già alla fine del primo ciclo di istruzione.

È davvero "è giusto attendersi da lui" che a quattordici anni sia così?
È naturalmente una domanda retorica. Una domanda non retorica invece è:
in generale, anche con aspettative più sensate di queste, è giusto
attendersi che lo studente diventi, grazie all'azione della scuola, un
certo tipo di uomo o di donna? Ne abbiamo il diritto?

####  Esiste il diritto di educare?  

C'è una seconda difficoltà della pedagogia del modello personale e
sociale. Ammettiamo che si sia in grado di stabilire in modo univoco,
senza divergenze e tensioni, un modello personale e sociale che sia
condiviso da tutti gli adulti. Una tale visione univoca è il risultato
di una sorta di patto sociale politico-pedagogico, quale è in effetti
una Costituzione e quali intendono essere i documenti dell'OCSE o
dell'Unione Europea. Ma i bambini e gli adolescenti, coloro che saranno
educati secondo una tale visione, non hanno partecipato al patto
sociale. Esiste il *diritto* di imporre loro un modello ideale che è
inevitabilmente *prescritto*, ossia stabilito *prima* della relazione
educativa? Se educazione è guidare verso un modello personale e sociale,
*esiste il diritto di educare*?

La domanda pare insolita, persino provocatoria. A porla è stato, mi
pare, il solo Lev Tolstoj. Noi riteniamo di avere non solo il diritto,
ma anche il *dovere* di educare; ma se l'educazione, secondo la
definizione che ne dà Tolstoj, è la "tendenza di una persona a plasmarne
un'altra a sua immagine"[^13], allora il problema si pone. Se accettiamo
questa definizione di educazione sembra inevitabile la conclusione del
grande scrittore russo: "L'educazione è l'aspirazione al dispotismo
morale elevata a principio".[^14] Non sembra che la prospettiva cambi
molto se questa persona avanza le sua pretesa in nome dell'OCSE.

In alcuni casi che l'educazione sia violenza pur in assenza di violenza
fisica è assolutamente evidente. Ha fatto molto scalpore il *memoir* di
Tara Westover, una donna cui un padre oppressivo, seguace di una setta
millenarista, ha impedito di frequentare la scuola, per meglio educarla
ai suoi principi religiosi, per lo più deliranti.[^15] La sua storia è
un doloroso atto di accusa verso i genitori e l'educazione che si sono
ritenuti in diritto di imporle. Ma, si dirà, il problema in quel caso è
che i genitori avevano principi estremi, che hanno allontanato la figlia
dal resto della società. Che dire invece quando è la società stessa che,
consapevole di avere alcuni problemi, decide di affrontarli attraverso
l'educazione? Stiamo vivendo una gravissima crisi ecologica. Non
dovremmo educare le nuove generazioni al rispetto dell'ambiente? E non
dovremmo preoccuparci di formarli come cittadini attivi e responsabili,
capaci di vivere in una vera democrazia? Una società non ha il diritto
di educare le nuove generazioni secondo un modello umano desiderabile?

Prima di rispondere consideriamo ancora una questione.

####  L'educatore in ricerca  

Che è questa: che rapporto c'è tra l'educatore e il modello umano di
riferimento per la sua attività educativa? L'educatore incarna il suo
modello o è lui stesso in cammino verso la sua realizzazione?

Nel primo caso l'educatore si presenta dunque come una incarnazione del
suo modello umano. E la sua attività educativa consisterà in questo:
lavorare affinché la figlia o lo studente diventino il più possibile
uguali a lui. Il successo della pratica educativa sarà valutabile in
base allo scarto tra questo ideale incarnato e quello che diventa man
mano il figlio o lo studente. Scuoterà la testa, l'insegnante, se il suo
studente rivelerà una propensione per i lavori pratici e, abbandonato il
Liceo, imparerà il mestiere di meccanico in un'officina. Lo considererà,
che lo ammetta o meno, un fallimento.

Per mostrare la miseria di questo approccio educativo occorre essere un
po' cattivi con questo nostro insegnante-modello. Guardiamolo un po' da
vicino. Sarebbe superfluo osservare che non si tratta propriamente di
una persona di successo: potrebbe essere ancora precario, benché in età
avanzata; e certo non guadagnerà granché. Ma il denaro non è importante
per lui. Contano i valori culturali. E sarebbe bello evocare, ora, un
esercito di appassionati intellettuali, dediti allo studio e alla
ricerca prima ancora che all'insegnamento, e ancora cittadini strenui,
ferrei difensori dei diritti e dei valori democratici, attori sociali in
lotta costante contro la disuguaglianza e l'ingiustizia. Insomma: grandi
persone. Temo che non sia proprio il profilo dell'insegnante medio
italiano. Certo non è così che un insegnante appare ai suoi studenti, se
appena si lascia loro libertà di parola. Se di modello si tratta, è un
modello poco efficace.

Consideriamo la migliore delle ipotesi. Figuriamoci dietro la cattedra
-- ma meglio davanti, anzi *altrove* rispetto alla cattedra -- un
insegnante intellettuale. Una persona che abbia una profonda
preparazione culturale, ma che soprattutto faccia ancora ricerca del
sapere. La caratteristica principale di una persona colta è che non
smette mai di coltivarsi.

Se dicessi che ogni docente dovrebbe essere un simile intellettuale e
ricercatore, probabilmente molti sarebbero d'accordo; c'è da chiedersi
però come mai la ricerca non sia tra le competenze richieste a un
docente, al di fuori dell'università. Intanto chiediamoci se un simile
insegnante può essere un modello per i suoi studenti. Sembra difficile
negarlo. Ma il nostro insegnante intellettuale è un modello sui generis.
Poiché è in ricerca, è in costante movimento. Non è mai dove lo hai
lasciato il giorno prima, e dopo un anno potrebbe essere una persona
completamente diversa. È costantemente alla ricerca della verità, della
conoscenza, del sapere, del bene, e attraverso queste cose ricerca
naturalmente sé stesso. Un insegnante simile non è dunque un modello nel
senso di riferimento stabile, immobile, di stampo cui conformarsi, per
così dire. *A essere esemplare è invece il suo movimento*. Esattamente,
cioè, il suo non-essere-qui.

C'è un'altra caratteristica da considerare di questo nostro spero non
troppo ipotetico insegnante intellettuale. Essendo in costante ricerca,
è aperto ad ogni occasione di conoscenza. Quando entra in classe ha uno
sguardo diverso. Non pensa di avere di fronte venti, venticinque o
trenta studenti da educare, da istruire, da interrogare o disciplinare.
Anche questo. Ma sa, in primo luogo, di avere di fronte delle
persone-mondo. Ognuno dei volti che ha di fronte è una porta su un mondo
culturale. E può trattarsi della cultura mainstream, per così dire, ma
anche una delle culture altre che ormai abitano le nostre scuole; così
come può essere una cultura di classe, perché non tutte le classi
sociali hanno la stessa cultura. E può essere, ancora, la cultura
elaborata dagli stessi studenti, che hanno mondi culturali propri,
diversi da quelli degli adulti (e a loro volta diversificati).

Di fronte a tutti questi mondi il nostro insegnante intellettuale sarà
umile, attento, aperto all'ascolto e all'interpretazione. Cercherà di
conoscere, ma anche di imparare. Consapevole che ogni essere umano,
quale che sia la sua età e condizione, può contribuire alla crescita di
qualsiasi altro essere umano.

####  Il confine 

Fermiamoci ancora su questo punto. Le persone di destra non saranno
d'accordo su nulla. Dal loro punto di vista l'insegnante e l'educatore
rappresentano un'autorità che ha il diritto e il dovere di imporre allo
studente o al figlio una propria visione di cosa vuol dire essere un
buon essere umano e di cos'è una buona società. Non è qui possibile
discutere questa posizione, perché manca una cornice unica di
riferimento. E ogni discussione sui valori, se non è impossibile, è
certo estremamente difficile.

Mi preme invece discutere una posizione di pedagogisti sicuramente
progressisti.

In un libro dal titolo militante -- *Pédagogie: le devoir de résister*
-- Philippe Meirieu, una delle voci più ascoltate della pedagogia
francese, sostiene, sulla scorta di Hannah Arendt, che occorre segnare
un confine netto tra infanzia ed età adulta: l'educazione riguarda solo
i bambini, non gli adulti; "non si possono educare gli adulti, né
trattare i bambini come dei grandi. \[...\] All'educazione, nella misura
in cui si distingue dal fatto di apprendere, bisogna che si possa
assegnare un termine"[^16]. Le ragioni di questa separazione sono in
ultima analisi politiche: nei totalitarismi gli adulti sono
infantilizzati e sottomessi ad un'autorità, in una democrazia occorre
riconoscere la piena autonomia degli individui. Leggiamo Meirieu:

> Da questo punto di vista, la separazione di cui parla Hannah Arendt è
> fondatrice della possibilità stessa di ogni democrazia: bisogna
> istituire una frontiera -- anche arbitraria -- tra i bambini e gli
> adulti. È l'esistenza di questa frontiera che permette al tempo stesso
> l'educazione dei bambini e l'esercizio del potere dei cittadini. Il
> bambino deve dunque essere educato e, durante questo tempo, non può
> essere considerato un cittadino, a rischio di cadere in una confusione
> generatrice di gravi abusi. L'adulto, dal suo canto, se può continuare
> ad apprendere, non può essere educato: è lui che deve decidere cosa
> apprendere, deve scegliere la propria via e decidere, direttamente o
> con l'intermediazione dei suoi rappresentanti eletti, sulle leggi che
> reggono la città.[^17]

Secondo questo ragionamento c'è un momento nella vita di ognuno in cui
il processo educativo termina, evidentemente perché ha raggiunto il suo
scopo. È il momento in cui il bambino diventa adulto; un adulto educato.
Meirieu naturalmente non ritiene che, giunti ad una certa età, la
crescita ed il cambiamento si fermino; ma questa crescita non può essere
eterodiretta. A questo fine distingue, sulla scorta di Arendt,
l'educazione dall'*apprendere*. L'adulto continua ad apprendere, ed
apprende finché vive; ma nessuno può educarlo. L'apprendimento è un
processo autodiretto, l'educazione un processo eterodiretto. Nella
democrazia i cittadini apprendono, nelle dittature sono educati.

È difficile contestare che la pretesa di dirigere dall'esterno la vita
di persone adulte sia incompatibile con la democrazia. Aggiungerei che
la presenza di figure che pretendano di orientare le masse indicando
loro le vie del bene e del male poco si concilia con una democrazia,
secondo lo stesso criterio -- poiché comporta che milioni di adulti
percepiscano sé stessi come minori, persone che hanno bisogno di
qualcuno che le diriga dall'esterno.

Una democrazia è tale solo se ognuno è autorità per sé stesso. Al tempo
stesso, questo discorso ha un implicito che dà da pensare. *Educare è,
secondo questo ragionamento, un atto di dominazione. Vuol dire dirigere
qualcuno dall'esterno.* Per Meirieu è una dominazione che va bene per i
bambini, non va bene per gli adulti. C'è un'età della vita in cui è bene
essere dominati ed un'età della vita in cui ciò è violenza e
totalitarismo. Ma siamo sicuri che sia così? È veramente democratico un
sistema in cui tutti, sistematicamente, nella prima età della loro vita
sono sottoposti ad una prassi che alla luce dello stesso pensiero di
Meirieu dobbiamo considerare totalitaria?

L'educazione forma la persona. Che persone verranno formate attraverso
l'eterodirezione? Se l'educazione è di per sé un atto di dominio, non
formerà persone docili al domino e incapaci di democrazia? Non bisognerà
piuttosto, in un sistema democratico, mantenere la distinzione tra
educazione ed apprendimento ed estenderla anche all'infanzia? Cioè: dare
anche al bambino la possibilità di apprendere autonomamente, seguendo i
propri interessi?

Il ragionamento di Meirieu implica una visione escludente della
democrazia. La democrazia è cosa da adulti, che non riguarda i bambini.
Gli uni sono liberi, gli altri sono schiavi. Gli adulti sono cittadini,
i bambini no. Ma non è l'inclusività la caratteristica più vera della
democrazia? Non è la democrazia quel movimento che incessantemente va
alla ricerca degli esclusi, per portarli al centro della polis?

La società è attraversata da rapporti di dominio. Una democrazia
autentica è quel sistema sociale e politico nel quale non esiste
dominazione. È, evidentemente, un ideale regolativo, proprio perché il
dominio si insinua ovunque. Nostro compito è convertire il dominio, che
è verticale ed asimmetrico, in potere, che è orizzontale e simmetrico.
La scuola è, nei sistemi che si dicono democratici, un'ombra tra le
tante. Come può esserci democrazia in un sistema in cui milioni di
individui sono trattati come non cittadini, sottoposti a pratiche
inferiorizzanti, private del riconoscimento pieno della loro
personalità, del diritto di seguire i propri interessi e perfino di
disporre del proprio corpo? Il dominio degli adulti sui bambini, lungi
dall'essere la premessa di ogni democrazia, è il suo impaccio più grave.
Basta entrare in una scuola, anche nel più democratico dei sistemi, per
ritrovarsi paracadutati in un regime totalitario, in cui tutti sono
sorvegliati e puniti se non si adeguano all'ordine costituito. E il
fatto che ancora esistano scuole è il segno della lontananza dei sistemi
che si dicono democratici dalla realtà autenticamente democratica di
una *società del potere*, priva di gerarchie e di sudditanze.

####  Verso la situazione educativa 

Nel pensiero di Confucio non c'è solo l'ideale dell'uomo nobile, di cui
abbiamo analizzato i limiti. Leggiamo ancora i *Dialoghi*:

> Il Maestro ha detto: "A quindici anni, avevo la mente rivolta
> all'apprendimento. A trent'anni, ero fermo. A quaranta non avevo
> dubbi. A cinquanta conoscevo i decreti del Cielo. A sessant'anni, il
> mio orecchio era un organo obbediente per la ricezione della verità. A
> settant'anni, potevo seguire ciò che il mio cuore desiderava, senza
> trasgredire ciò che era giusto". (2.4)

Qui abbiamo, chiarissima, l'idea di una educazione permanente. A
settant'anni il Maestro sente di poter seguire con sicurezza il suo
cuore, ma questo non vuol dire che il percorso sia terminato.
Nell'ottica confuciana educazione e vita sono tutt'uno:

> Il Maestro disse: "Quando cammino con altre due persone, esse possono
> servirmi come maestri. Sceglierò le loro buone qualità e le seguirò,
> le loro cattive qualità e le eviterò". (7.22)

L'educazione dunque avviene tranne la relazione. È il rapporto con
l'altro che mi educa, e questo vale per il maestro non meno che per il
discepolo.

In che modo avvenga questo processo di educazione continua lo illustra
un altro straordinario passo dei *Dialoghi*.

> Il Maestro disse: "Sono forse in possesso della conoscenza (知 *zhī*)?
> Non sono sapiente. Ma se una persona meschina, che sembra piuttosto
> vuota, mi chiede qualcosa, io la espongo da un capo all'altro e la
> esaurisco." (9, 8).

Confucio, una delle incarnazioni mondiali della saggezza, non si
considera saggio, ossia in possesso di una conoscenza da insegnare ad
altri. Come Socrate, che è nato circa dieci anni dopo la morte di
Confucio, il maestro cinese non aveva un sistema di pensiero da
insegnare; al contrario, le idee, ossia i sistemi di pensiero, erano una
delle cose che aborriva secondo un passo dei *Dialoghi* (9, 4) da cui
François Jullien parte per un importante studio sul pensiero
cinese.[^18] Non avendo dunque idee da difendere, può analizzare un
problema in modo libero, senza la preoccupazione di giungere ad una
conclusione rassicurante. Non sarà una persona di sinistra o di destra,
un credente o un non credente, e così via. Sarà una persona che analizza
e discute un problema, arrivando di volta in volta alla conclusione cui
conducono gli argomenti.

Qui c'è qualcosa di diverso dal modello ideale di come dovrebbe essere
una persona. C'è l'indicazione di una disposizione interiore che porta
alla crescita -- il considerarsi, appunto, costantemente in ricerca e il
rifiuto di una conoscenza intesa come possesso stabile e ideologia
personale -- ma anche di una *situazione educativa*. Il dialogo
confuciano, nel quale non si tratta di sostenere una posizione
prestabilita ma di discutere con assoluta onestà intellettuale, seguendo
solo gli argomenti, *è una situazione educativa*. Non c'è un sapere
acquisito da mostrare all'occorrenza; c'è una disposizione all'analisi
attenta, priva di pregiudizi, rigorosa, che viene occasionata da una
domanda, ossia da una situazione sociale.

Abbiamo qui una alternativa alla pedagogia dell'ideale umano, che
possiamo chiamare *pedagogia della situazione* *educativa*. Non si
tratta, in questo caso, di chiedersi come dovrebbe essere una persona,
ma *in quali situazioni accade l'educazione*. Dobbiamo cercare, cioè, di
individuare le caratteristiche di una situazione educativa e
distinguerla da una situazione non educativa -- per così dire neutra --
e da una situazione diseducativa.

####  Quando l'educazione accade?  

Dobbiamo ad Abraham Maslow il concetto di *peak experience*,
esperienza-picco, introdotto in *Religions, Values, and Peak
Experiences* (1964). Se "la psicoanalisi ufficiale, ortodossa, freudiana
resta essenzialmente un sistema di psicopatologia e di cura della
psicopatologia"[^19], pensando dunque l'essere umano a partire dalle sue
condizioni di difficoltà e cercando pratiche efficaci per condurlo perso
una condizione di normalità, Maslow si chiede cosa sia invece un essere
umano perfettamente sano, quali esperienze rappresentino la sua maggiore
pienezza. E giunge a forme di esperienza religiosa, come l'estasi, cui
la psicoanalisi e qualunque visione riduzionistica della psiche negano
valore in quanto esperienze reali.

Può essere interessante riprendere questo concetto in campo educativo
riducendolo però a una dimensione più quotidiana. Chiedendoci, cioè, non
quali siano le esperienze estreme che un essere umano possa fare, ma
quali esperienze, costellando con maggiore o minore frequenza la nostra
vita quotidiana, portano un arricchimento delle nostre possibilità
vitali, ampliano la nostra sfera d'azione, approfondiscono la nostra
percezione della realtà; in breve: ci rendono migliori.

Propongo di porre il problema educativo in questi termini, passando *da
una pedagogia del fine a una pedagogia della situazione*. Il tema
centrale non è più quale tipo di persona (o quali competenze) o quale
tipo di società vogliamo favorire attraverso l'educazione, ma *quali
esperienze sono, qui ed ora, educative, e quali non lo sono*. Diamo
intanto questa definizione di esperienza educativa: *qualunque
esperienza che aumenti il potere del corpo e della mente*. Un corollario
spinoziano di queste definizione è che, se letizia è "il passaggio
dell'uomo da una minore a una maggiore perfezione" (*Laetizia est
hominis transitio a minore ad maiorem perfectionem*": *Ethica*, Parte
terza, Definizione degli affetti, II), un'esperienza educativa implica
sempre una qualche forma di piacere.

####  Il rapporto educativo dev'essere asimmetrico? 

Torniamo al nostro insegnante-intellettuale e alla sua classe. Nella
situazione che abbiamo immaginato, piuttosto felice, troviamo diverse
persone che sono in movimento. Con ogni probabilità saranno tutte
sedute, come prevede il setting tradizionale e apparentemente
inscalfibile della scuola, ma dietro quell'immobilità fisica c'è un
grande fermento esistenziale. L'insegnante si *protende* verso gli
studenti, li ascolta e li riconosce, e loro si aprono, a loro volta
ascoltano e interpretano. Tra l'uno e gli altri c'è un terzo: il mondo
della cultura e dei valori, che è l'orizzonte verso il quale si muove il
loro reciproco interpretarsi.

Sono consapevole che il quadro appena evocato può apparire molto
ipotetico e parecchio stucchevole. Si tratta della situazione ideale:
molto spesso succede altro. Accade che il movimento di interpretazione
reciproca incontri ostacoli, chiusure, opposizioni; che la comunicazione
sia faticosa, difficile, inquinata da ogni genere di gioco psicologico.
Chiunque insegni sa che questo è quello che per lo più accade a scuola.
Ma noi abbiamo bisogno di ragionare sul *dover* e *poter* essere della
scuola, per capire verso quale direzione muoversi per uscire dal pantano
di una quotidianità malata.

È opinione diffusa e condivisa che un rapporto educativo sia
inevitabilmente asimmetrico. Chi educa, per il suo stesso compito,
occupa una posizione superiore, mentre chi è educato è in una posizione
oggettivamente inferiore. Uno squilibrio che si traduce nel potere del
primo sul secondo. D'altra parte, l'educatore è un adulto: una persona
che ha molti anni di esperienza e molte conoscenze che lo separano
nettamente da chi viene educato.

Provo a spiegare perché non condivido una così radicata convinzione.

####  Asimmetria e violenza  

Ragioniamo di comunicazione. È evidente che la comunicazione tra due o
più persone che sono sullo stesso piano è diversa dalla comunicazione
tra due persone che sono su piani diversi. Si tratta di situazioni
talmente diverse, che alcuni autori ritengono opportuno usare termini
differenti. Per Danilo Dolci la *comunicazione* si verifica solo quando
c'è uno scambio paritario e circolare; quando il messaggio va da
superiore a inferiore, senza possibilità di replica, non c'è
comunicazione, ma *trasmissione*, ossia una patologia della
comunicazione.[^20]

La comunicazione asimmetrica è dunque per lo più trasmissione. Un
docente fa lezione, lo studente ascolta. Vero è che i docenti dichiarano
per lo più di fare una *lezione dialogata*, ma c'è da chiedersi quale
dialogo sia davvero possibile nel contesto di una lezione, ossia di una
trasmissione di informazioni.

Pat Patfoort riconduce una relazione asimmetrica al modello
Maggiore-minore, che considera il modello di una comunicazione violenta.
Quando in una discussione qualcuno assume una posizione Maggiore,
cercando di inferiorizzare l'altro, la violenza comunicativa è evidente;
ma c'è violenza anche quando la posizione Maggiore istituzionalizzata,
quando chi parla è già, per il suo ruolo, un Maggiore che parla a un
minore. L'asimmetria *sporca* la comunicazione e la rende violenta.

In alcuni casi la comunicazione è già asimmetrica, perché avviene tra
persone che occupano ruoli gerarchici. In altri, la comunicazione viene
usata per porsi in una posizione Maggiore e costringere l'altro nella
posizione minore, in modi spesso subdoli. Ad esempio dando consigli non
richiesti ("Penso che dovresti..."), ponendo sé stessi come esempio, il
giudizio o critica negativa, l'osservazione offensiva, la minaccia, la
lamentela colpevolizzante, l'ironia e lo scherno. Ma si può ricorrere a
pratiche legate alla ricezione, come non ascoltare (in modo spesso
ostentato), non prestare attenzione ai messaggi non verbali, non
ammettere quello che l'altro dice, interpretandolo, criticandolo o
distorcendolo.[^21]

In molti casi non occorre nemmeno ricorrere a questi mezzi comunicativi.
Una persona, osserva Patfoort, si trova in posizione minore "quando ciò
che è, fa e desidera non è compatibile con quelle che sono le *norme*
della società, della cultura nella quale vive". Dunque le persone che
vivono compatibilmente con le norme sociali "sono considerate *normali*
e messe in posizione Maggiore", mentre le altre "vengono considerate
*anormali*, e di conseguenza messe in posizione minore".[^22] Più che di
norme, è il caso di parlare di status sociale. In ogni società alcune
persone hanno uno status superiore ad altre. Alcune delle ragioni che
conferiscono uno status maggiore sono socialmente discusse, condivide e
accettate, mentre altre sono latenti. È convinzione diffusa e raramente
messa in discussione, ad esempio, che il possesso di un titolo di studio
avanzato debba conferire un certo status, come anche un certo ruolo
lavorativo. Nessuno ammetterà invece che il colore della pelle o
l'appartenenza a una minoranza etnica conferiscano uno status minore,
anche se di fatto è quello che accade.

Torniamo nella nostra aula. Non abbiamo solo una cattedra e dei banchi
disposti secondo un criterio tradizionale. Abbiamo persone dotate di uno
status diverso che occupano posizioni asimmetriche negli scambi
comunicativi. L'insegnante è nella posizione Maggiore, gli studenti sono
nella posizione minore. Il primo lo è per il suo status sociale -- a
dire il vero non per lo status generale, che nella società non è
particolarmente rilevante, ma per lo status nel micro-mondo scolastico
-- e per il suo ruolo. Gli studenti sono nella posizione minore sia
perché ciò è richiesto dall'istituzione, sia perché il loro status
generale, nella società, è basso. Viviamo in una società in cui, se i
bambini sono dei non-soggetti, gli adolescenti rappresentano un gruppo
sociale nei cui confronti sono possibili forme di aperto pregiudizio, di
odio e di discriminazione ormai difficilmente possibili nei confronti di
qualsiasi altra minoranza; un fenomeno tanto diffuso quanto poco
riconosciuto.

Nella comunicazione tra l'insegnante e gli studenti dunque saranno
frequenti le pratiche analizzate da Patfoort. L'insegnante ricorre
frequentemente alla minaccia o al ricatto o ai consigli non richiesti e
all'ironia, ma può permettersi anche di dare semplicemente ordini. Ora,
se la comunicazione secondo la modalità Maggiore-minore è violenta,
bisogna ammettere che violenta è la comunicazione che avviene
ordinariamente nel contesto di un'aula scolastica. L'obiezione comune è
che si tratta di una asimmetria inevitabile e che ha finalità educative,
poiché occorre che i giovani imparino a stare in un contesto gerarchico,
quale sarà poi il mondo del lavoro. Ma si tratta di una obiezione che,
alla luce di quanto si è detto, possiamo considerare frutto di un
equivoco. Non si tratta, qui, di educazione, ma di socializzazione. Con
modalità comunicative violente la scuola adatta gli studenti a
collocarsi in un contesto sociale le cui regole, le cui dinamiche, i cui
rituali sono accettati acriticamente. Ciò non ha nulla a che fare con
l'educazione. Che è legata, invece, a una comunicazione autentica.

####  Una comunicazione autentica 

Non c'è nulla che apra il nostro mondo, che ci offra prospettive
diverse, che ci faccia crescere più del confronto con gli altri esseri
umani. A condizione, tuttavia, che questo confronto sia autentico. Una
cosa che non accade spesso. Le interazioni sociali sono per lo più
standardizzate, seguono copioni prestabiliti o ancora rituali più o meno
parassitari (i *giochi* di cui parla Eric Berne); per lo più, inoltre,
avvengono in forma leggera, disimpegnata, senza che vi sia reale
interesse per l'altro. È la chiacchiera, la forma più diffusa di
comunicazione inautentica.

La chiacchiera non è comunicazione perché non c'è nulla che venga
realmente messo in comune. È un modo per stabilire un qualche rapporto
con l'altro cercando però al tempo stesso di tenerlo a qualche distanza.
Come ha mostrato Martin Heidegger in quella che è forse la parte più
viva di *Essere e tempo*, nella chiacchiera non c'è alcun rapporto
personale; a prevalere è il *si*. Non c'è un soggetto che dice, che
parla, che comunica qualcosa di sé. Nella chiacchiera *si dice*. E
quello che si dice è indifferente alla verità. "La totale infondatezza
della chiacchiera non è un impedimento per la sua diffusione pubblica ma
un fattore determinante".[^23] Una affermazione che è anche più vera
oggi rispetto a quando fu formulata (la prima edizione di *Essere e
tempo* è del 1927). I mass-media hanno diffuso per decenni una cultura
dello spettacolo che ha reso perfino imbarazzante la ricerca di
qualsiasi profondità comunicativa; e da ultimo i social network hanno
invaso lo spazio pubblico con una quantità di fake news e con una
pratica sistematica della squalificazione della comunicazione.

Comunicare vuol dire invece, in primo luogo, *mettere in comune*. E ciò
che si mette in comune è sé stessi. Comunicare è sempre, in primo luogo,
*comunicarsi*. È l'atto con il quale rifiutiamo la socialità distratta e
disimpegnata per cercare un rapporto significativo con l'altro. Chi
comunica chiede di essere ascoltato, ma anche guardato in faccia,
riconosciuto e rispettato.

In secondo luogo comunicare è stare nell'impegno della verità. Non vuol
dire che le persone che comunicano abbiano, per ciò stesso, la verità.
Un gruppo impegnato a comunicare può, anche dopo due ore di confronto,
non giungere a nessuna verità condivisa. Ma è impegnato a cercarla. Non
c'è la leggerezza e l'indifferenza della chiacchiera, ma manca anche la
tendenza a far prevalere il proprio punto di vista, che spesso le scuole
incoraggiano con metodologie come il Debate.

Una comunicazione autentica ha due forme. La prima è la *comunicazione
intima*, che avviene tra due persone in una situazione caratterizzata
dalla *confidenza*. Si ha confidenza quando ci si affida all'altro;
nell'uso comune la parola indica anche una tendenza a prendersi qualche
libertà perfino eccessiva. *Dare confidenza* a qualcuno vuol dire
accettare che le regole di distanziamento sociale vengano sospese e vi
sia una vicinanza che può essere imbarazzante e fastidiosa se non c'è al
contempo fiducia nell'altro. La comunicazione intima è la base delle
relazioni di amicizia e di amore, che sono uno degli aspetti centrali
nella vita di ognuno. Una simile relazione è un bisogno radicato
nell'essere umano, perché abbatte il senso angoscioso di solitudine,
l'impressione, che spesso ci coglie, che quello che abbiamo dentro --
che si tratti di antiche ferite, di paure o di idee sul mondo -- non
possa essere davvero messo in comune.

La seconda forma di comunicazione autentica è il *colloquio* che avviene
quando più persone si confrontano su un tema in modo non superficiale.
Preferisco parlare di *colloquio* piuttosto che di *dialogo* per
enfatizzare la centralità della ricerca comune, dell'assoluta onestà
intellettuale, della disponibilità ad ammettere di avere torto. Il
modello occidentale di dialogo è quello socratico-platonico, nel quale
l'abilità dialettica prevale sulla ricerca comune e collaborativa. Come
osserva Simone Regazzoni, "i dialoghi platonici sono tutto fuorché
irenici e imbelli scambi di idee, o punti di vista, in cui tutti i
partecipanti si pongono in rispettoso ascolto delle ragioni dell'altro.
Il dialogo è agon, un 'agon logon', una lotta verbale in cui qualcuno
finisce per subire una sottomissione o perde ai punti. Per questo a
dominare la scena dei dialoghi platonici sono le metafore tratte dal
campo del combattimento sportivo".[^24] Non si può negare che anche un
simile combattimento dialettico possa avere qualche valore educativo,
costringendo a saggiare la forza delle proprie convinzione e la propria
capacità di argomentazione, ma la mancanza di una reale disponibilità ad
apprendere dall'altro rende questa forma di dialogo un gioco a somma
zero, con un vincitore e un vinto. Il colloquio è invece un gioco a
somma positiva. Le idee si incontrano e si contaminano, le posizioni si
chiariscono progressivamente, i punti di vista si allargano. Un
colloquio -- come i primi dialoghi di Platone, detti aporetici -- spesso
non conduce a una sola risposta, alla prevalenza di un unico punto di
vista, a una conclusione condivisa da tutti. Non che questa non sia una
meta: la ricerca mira a una verità, a una scelta, a una presa di
posizione. Ma senza alcuna fretta. Occorre che le idee si sedimentino,
che la forza delle ragioni abbia il tempo di affermarsi, che i discorsi
si facciano via via più limpidi e la visione condivisa di presenti quasi
da sé, senza alcuna forzatura.

La differenza più significativa riguarda la posizione dei comunicanti.
Condizione indispensabile sia del dialogo che del colloquio è che i
comunicanti siano sullo stesso piano. Nel dialogo tuttavia ognuno cerca
di prevalere sull'altro, operando una sorta di *escalation simmetrica*,
per dirla con la Scuola di Palo Alto. Nel colloquio invece
l'orizzontalità e la simmetria sono mantenute durante tutto il
confronto. Se nel dialogo si mettono in comune solo le proprie idee, nel
colloquio si comunicano anche i propri dubbi, le incertezze, le crepe
nell'edificio della propria visione del mondo.

####  La sospensione  

La comunicazione tra genitori e figli avviene spesso in modo
asimmetrico. Quali che siano le sue convinzioni pedagogiche, in genitore
si troverà a rimproverare il figlio, o a indicargli in modo deciso --
qualcuno direbbe: a ordinargli -- di fare una cosa, o perfino a
minacciarlo. È questo fatto, innegabile e ineliminabile, che spinge
molti a ritenere che una relazione educativa sia strutturalmente
asimmetrica. L'adulto ha potere sul bambino, e dove c'è potere non c'è
simmetria.

Ma accadono anche altre cose, tra un adulto a un bambino. Un genitore
solleva il suo bambino di cinque mesi e lo fa sedere sulle sue
ginocchia. Comincia a parlargli. Sa che è importante parlare ai neonati.
Il bambino non capisce le parole, ma sembra seguire con la massima
attenzione. Anche se manca la mediazione del significato simbolico delle
parole, sembra che queste riescano in modo misterioso a giungere a
segno. C'è tra queste due persone un rapporto profondo. Ed è un rapporto
che nessuno definirebbe asimmetrico. Anche se l'adulto ha il potere di
sollevare il neonato e poggiarlo sulle sue ginocchia, come se fosse una
cosa, non è questo ora l'aspetto significativo della relazione.
L'aspetto significativo è il contatto profondo. In questo momento sono
sullo stesso piano.

Crescendo, l'adulto e il bambino impareranno a leggere insieme dei
libri. L'adulto leggerà e mostrerà le figure, il bambino seguirà rapito.
Anche qui non vi sarà nessuna asimmetria. L'adulto e il bambino sono
sullo stesso piano, due esseri umani alle prese con una storia.

Questi sono momenti educativi. Situazioni nelle quali l'educazione
accade. Ed accade anche perché il cadere della simmetria rende possibile
la comunicazione reale, che è sempre simmetrica, reciproca e dinamica.
Anche se non sa parlare, il bambino comunica molto all'adulto, gli offre
qualcosa che rende anche per lui questa esperienza ricca di significato.
E in quanto tale, tale esperienza è dinamica: anche se sono entrambi
seduti, c'è un forte movimento dentro entrambi. Stanno cambiando, sono
insieme in cammino verso qualcosa di diverso: un diverso sé.

Nell'educazione l'asimmetria, inevitabile quando si tratta di
socializzazione e inculturazione, è sospesa. Sì apre un diverso stato
relazionale. L'educazione è un'oasi, senza la quale la relazione tra
adulto e bambino sarebbe un miserabile e violento deserto sociale.

####  Riconoscimento e possibilità 

Leggiamo una nota poesia di Danilo Dolci:[^25]

> C'è chi insegna\
> guidando gli altri come cavalli\
> passo per passo:\
> forse c'è chi si sente soddisfatto\
> così guidato.
>
> C'è chi insegna lodando\
> quanto trova di buono e divertendo:\
> c'è pure chi si sente soddisfatto\
> essendo incoraggiato.\
>
> \
> Profondamente stimavo un amico\
> quasi invidiando un altro, a cui diceva\
> stupido, e non a me.
>
> C'è pure chi educa, senza nascondere
>
> l'assurdo ch'è nel mondo, aperto ad ogni\
> sviluppo ma cercando\
> d'esser franco all'altro come a sé,\
> sognando gli altri come ora non sono:\
> ciascuno cresce solo se sognato.

Ad essere noto, di questa poesia, è soprattutto l'ultimo verso, spesso
considerato al di fuori del contesto e del ragionamento pedagogico che
vi si svolge. In effetti si tratta di poche parole che condensano una
grande verità dell'educazione; e tuttavia al tempo stesso contengono un
rischio.

*L'educatore è colui che osserva chiunque nell'ottica della
possibilità.* Di fronte a un ragazzino chiuso in una visione del mondo
distorta come può essere quella ottenuta da una famiglia mafiosa,
l'educatore vede la possibilità di un adulto rispettoso dell'altro, in
grado di compiere il bene, di osservare le leggi giuste e di lottare per
cambiare quelle sbagliate. L'educatore *sogna* quello che potrà essere.

Ma è breve il passo che va da questo sognare alla imposizione di un
ideale estraneo. Nel momento in cui, guardando il ragazzino proveniente
da una cultura mafiosa, l'educatore sogna in lui l'adulto capace di
bene, non lo sta indirizzando verso una possibilità da lui già scelta
prima della relazione educativa? E ancora: con lo sguardo volto a questa
possibilità, l'educatore non finirà per rifiutare il volto attuale della
persona che ha di fronte? La sovrapposizione del futuro possibile e
sognato non rischia di cancellare il volto che qui e ora ho di fronte?

È una possibilità che nasce dal disconoscimento del tratto principale di
un situazione educativa, che è il *rispetto*. Che come è noto ha a che
fare con lo sguardo: *respicere* è guardare indietro, ma anche guardare
con attenzione e avere cura. Questo è lo sguardo dell'educatore. O
meglio: questo è lo sguardo che hanno le persone quando si trovano in
una situazione educativa.

Questo sguardo ha due aspetti. Il primo è il *riconoscimento*. È uno
sguardo che accetta senza giudicare, e questo indipendentemente dalla
situazione personale, dalle idee, dalle convinzioni e dalle eventuali
aberrazioni dell'altro. Si tratta di una differenza importante tra la
situazione educativa e le normali situazioni sociali. In una situazione
educativa anche un ragazzino con una mentalità mafiosa può sentirsi
accettato e riconosciuto. Questo non vuol dire che le sue idee siano
accettabili; vuol dire che nessuna relazione educativa sarebbe possibile
se si sentisse rifiutato in quanto *piccolo mafioso*. Il secondo aspetto
è la *possibilità*, che non è che un portato del riconoscimento. Proprio
perché è attento e capace di cura, lo sguardo educativo riesce a vedere
il possibile, i semi che oggi sono offuscati da condizionamenti sociali
e culturali. Questo secondo aspetto è sempre legato al primo, e scioglie
il paradosso del riconoscimento di ciò che non può essere riconosciuto.
In un contesto di riconoscimento reciproco è possibile la comunicazione,
e la comunicazione è la più grande forza trasformativa, ossia educativa.

####  Uno schiavo smaliziato  

L'educazione, dunque, accade in un tipo particolare di relazione, che
non è particolarmente comune, ed anzi costituisce, anche nei contesti
dell'educazione formale, più l'eccezione che la regola. In un rapporto
comunicativo educativo la parola viene utilizzata non per affermare sé
stesso sull'altro -- o il proprio punto di vista, la propria ragione, la
propria verità su quella dell'altro -- ma per crescere insieme
all'altro. Non c'è qualcuno che guida verso una meta prefissata; c'è un
movimento comune.

Il termine *pedagogia* evoca la figura dello schiavo che, nella Grecia
antica, guida, accompagna e dirige il bambino. Benché agli educatori non
faccia troppo piacere essere associati alla figura di uno schiavo,
questo movimento sembra indicare in modo esatto quello che fa un
educatore. Si può osservare, a dire il vero, che lo schiavo pedagogo
guida il bambino, ma lo *accompagna* anche. C'è un dinamismo che poco si
accorda con la figura del maestro che, come meglio vedremo nel prossimo
capitolo, è tradizionalmente seduto alla sua cattedra (così come seduti
sono i suoi studenti). Qui abbiamo persone che camminano insieme. E sono
due persone caratterizzate da una certa condizione di minorità sociale:
un bambino e uno schiavo.

Con il tempo, la funzione di guida ha fatto aggio sul questo muoversi
insieme dello schiavo pedagogo. La pedagogia è la riflessione
sull'educazione. E educazione viene da *educere*, ossia guidare
(*ducere*) fuori da. Fuori da cosa? Dalla sua condizione di minorità e
dall'esclusione sociale che essa comporta. Lo schiavo-pedagogo guida il
bambino verso la sua felice introduzione nella società, segnata dal
raggiungimento, anche formale, della maggiore età e della piena
cittadinanza. È un agente di quel processo che abbiamo chiamato
socializzazione/inculturazione.

Figuriamoci ora uno schiavo un po' smaliziato. Esce di casa insieme al
bambino e lo accompagna di qua e di là, nei diversi luoghi in cui si
compirà la sua formazione sociale. Ma per strada, nel tragitto da un
luogo all'altro, il nostro schiavo parla. E commenta, in modo ora serio
ora ironico, quello che il bambino vedrà qua e là in giro per la città.
Grazie a questa conversazione fatta lungo il cammino, il bambino guarda
il mondo sociale in modo diverso. Il suo processo di inserimento sociale
subisce qualche impaccio. Se prima la città, con la sua cultura, gli si
presentava come la realtà stessa, ora essa prende invece l'aspetto di
*una possibilità*; ed altre possibilità si presentano. Esistono diverse
città possibili, e diversi modi di abitare la città.

Facciamo ancora uno sforzo di immaginazione. Poniamo che il nostro
schiavo ami non solo parlare, ma anche ascoltare. E che dunque lungo il
tragitto i due, la guida e il bambino, parlino e ascoltino, a turno.
Cosa avrà mai da dire un bambino? È possibile che un bambino conversi
con un adulto? È possibile che abbia qualcosa di valido da dire? Se
l'educazione consiste nel trarre fuori il bambino dalla sua condizione,
è evidente che il bambino non ha nulla da dire. Anzi. Se l'adulto
ascolta il bambino c'è il rischio che sia lui a tirarlo dentro, a farlo
cadere dalla dignità della condizione adulta verso la minorità
infantile.

Non è facile riconoscere che il bambino e poi l'adolescente abbia
qualcosa da dire. Che abbia una sua visione del mondo degna di rispetto,
e che questa visione del mondo possa perfino contribuire alla
comprensione comune della realtà. Perfino quando si fa filosofia con e
per i bambini, l'obiettivo è per lo più quello di guidare il pensiero
infantile, incipiente e immaturo, verso la coerenza e forza logica del
pensiero adulto. Il già citato Capitini è tra i pochissimi pensatori
dell'educazione che abbiano riconosciuto la dignità e il valore della
visione del mondo infantile. Ne *Il fanciullo nella liberazione
dell'uomo* (1953) Capitini tentava un passo oltre l'attivismo (costante
è il dialogo con Dewey): riconoscere nel bambino colui che appartiene a
una *realtà liberata*, che sente e vive e pensa il mondo senza i limiti
che gli adulti accettano, e che invece vanno contrastati e rifiutati.
L'educatore, scrive Capitini, "potrà vedere il fanciullo all'inizio di
tale realtà liberata; e se non lo vede, la causa è non nel fanciullo, ma
in lui che non è veramente a quel livello, e dovrà perciò riapprofondire
la propria persuasione, soffrire ancora e ancora più fermamente sperare,
aprirsi"[^26].

L'asimmetria tra educatore e educando è così superata; è piuttosto
l'educatore, che nella visione di Capitini incarna il mondo dei valori
etici e culturali elaborati e trasmessi nel tempo, a dover giungere al
*livello* del bambino, che è già oltre.

C'è qui il rischio di una idealizzazione dell'infanzia; e che sia ancora
una volta l'adulto, giunto attraverso la riflessione filosofica a una
sua visione del mondo, a immettere questa sua visione nel bambino. Ma se
si può discutere che il bambino veda la realtà esattamente in quel modo,
che abbia effettivamente quella apertura a una realtà liberata, non si
può discutere che il bambino e poi l'adolescente abbiano un modo di
vedere la realtà (e non a caso abbiamo cominciato questa riflessione con
la *possibilità pura* del neonato). Questa visione del mondo può essere
negata, ridicolizzata, considerata appunto *puerile* e *infantile*,
oppure considerata come una legittima visione del mondo, un'esplorazione
del possibile che merita attenzione. Il principio, qui, è che qualsiasi
essere umano ha qualcosa da dire e ha diritto che si ascolti quello che
ha da dire. Questo è un principio etico. Il principio pedagogico (ma tra
un po' abbandoneremo questo termine) è che non c'è educazione se non si
consente all'altro di dirsi.

Torniamo dunque al nostro schiavo. Durante il cammino lui e il bambino
parlano. Il bambino ascolta le uscite smaliziate dello schiavo. Lo
schiavo ascolta con attenzione quello che dice il bambino. Non ci sono
più, qui, una persona che ne conduce un'altra. Abbiamo due persone che
si conducono insieme. Per questo condursi insieme abbiamo bisogno di una
parola nuova: *sinagogia*. Che possiamo definire così: la pratica di
educarsi insieme, nel riconoscimento reciproco, muovendosi verso una
meta non già stabilita, ma oggetto della ricerca comune; essa è
esplorazione del possibile, e dunque pratica di potere.

####  Simmetria dinamica  

Una relazione educativa, dunque, è caratterizzata da quella che potremmo
chiamare *simmetria dinamica*. L'asimmetria è sospesa; le due (o più)
persone sono sullo stesso piano. Al tempo stesso però sono impegnate in
un movimento comune. Se nella visione tradizionale del rapporto
educativo il movimento va dall'educando al maestro, ora sono entrambi in
movimento. Si potrebbe dire che sono entrambi *studenti*, soggetti che
*desiderano*, *cercano di ottenere qualcosa* (tale è il senso del verbo
latino *studere*).

Ma cosa cercano? Verso dove si muovono? Se la socializzazione/incul-\
turazione ha a che fare con la realtà, l'educazione è in rapporto con
ciò che è in tensione con la realtà: il valore. La
socializzazione/inculturazione porta al cospetto dell'essere della
società; l'educazione va oltre e si slancia verso il *poter essere* e il
*dover essere*. È uno slancio non privo di agganci nella tradizione,
perché la società e la cultura attuali sono viziati da forme più o meno
visibili di violenza (la disuguaglianza sociale, il sessismo, forme
persistenti di discriminazione, lo sfruttamento dei Paesi poveri
eccetera), ma hanno anche una storia di ricerca della verità, della
bellezza, della giustizia, del bene.

È frequente che si usi la parola *risveglio* per indicare i momenti
cruciali della propria formazione. Si tratta, in effetti, di conquistare
un nuovo sguardo: uno sguardo attento, intelligente (ossia capace di
*guardare dentro*), scientifico e appassionato al tempo stesso. Uno
sguardo rivolto al mondo delle cose -- come è fatta questa stessa sedia
su cui sono seduto? --, al mondo umano -- chi ha costruito questa sedia?
come? --, al mondo simbolico e infine al nostro stesso mondo interiore:
chi sono io? chi voglio essere? chi *devo* essere?

Sarebbe un errore fin troppo evidente ridurre l'educazione alla sola
relazione sinagogica. Essa tuttavia rappresenta la prima, decisiva
apertura che, in un contesto di educazione formale, consente tutte le
altre aperture. Essa struttura perfino lo spazio. In un contesto di
asimmetria relazionale e comunicativa, lo spazio è pensato in modo da
favorire il passaggio di informazioni, non l'esperienza. La visione
sinagogica del rapporto educativo -- la prospettiva dell'*insieme* --
struttura l'ambiente di apprendimento in modo da favorire la creatività,
la scoperta, l'apprendimento come impresa comune. Ma di questo ci
occuperemo alla fine di questo libro, quando proveremo a pensare una
*resistenza sinagogica* alla scuola attuale.

####  Non è proprio dell'uomo ascoltare una risposta?  

Educare è piantare l'amore. Sembra una di quelle frasi stucchevoli che
si trovano in certi libri di educazione alternativa, naturale o
*olistica*. Si trova invece in un serie di iscrizioni biografiche
dell'Egitto antico, risalenti al Medio e Nuovo Regno. L'iscrizione, per
essere precisi, parla di "colui che educa piantando l'amore".[^27] In
una iscrizione della medesima raccolta si legge: "Io fui un insegnante
per i bambini, attraverso un discorso calmo e paziente".[^28]

Ci sono giunti molti testi riguardanti l'istruzione e l'educazione
nell'Egitto antico. Testi che ci danno spaccati spesso molto vivi della
vita scolastica del tempo e in aperto contrasto con la dolcezza
pedagogica di questi passi. Non si tratta solo della violenza fisica,
che pure era ampiamente praticata, come sarà del resto per molti secoli
a venire. Lo studente è, qui, l'aspirante scriba; il suo è un
apprendistato lungo, faticoso, anche fisicamente impegnativo, che non
tutti riescono a completare. Vi ritorneremo. Nella conclusione di questo
primo capitolo è interessante invece un altro testo.

Nell'Egitto antico si diffondono una serie di *dottrine* educative che
hanno grande importanza e i cui autori sono rinomati. Si tratta di
dottrine che hanno a che fare con la natura stessa dell'educazione e con
i contenuti che essa deve veicolare, ossia con i valori e la saggezza
condivisi. Una delle questioni che si pongono già ora è quella della
resistenza all'azione dell'educazione. Che fare se il figlio non
risponde come si vorrebbe all'azione del padre-educatore? Una di queste
dottrine dà indicazioni chiare: un figlio ribelle è indegno di essere
tale e il padre può renderlo schiavo. Ed è interessante la
giustificazione religiosa di questa violenza: un tale figlio ribelle è
predestinato alla perdizione, il suo destino è segnato dal rifiuto degli
dei.

> Colui che si oppone a te, è uno che gli dei hanno rigettato. La sua
> rovina è già stata decretata nel grembo materno. Chiunque venga
> guidato, non può smarrirsi; ma chi si lascia abbandonare alla deriva,
> non troverà alcun approdo.[^29]

Abbiamo qui la violenza pedagogica nella sua purezza. Il testo su cui
voglio richiamare l'attenzione riporta il dialogo tra un padre e suo
figlio a proposito di una di queste dottrine. Sono entrambi scribi: Anii
il padre, Chonsuhotep il figlio. Il padre espone la dottrina, il figlio
ha però qualcosa da replicare. Il padre ha esposto le sue sentenze, ma
il figlio è perplesso. Quelle sentenze gli sembrano lontane: "Un ragazzo
non agisce secondo le dottrine dell'educazione, anche se i libri sono
sulla sua lingua".[^30] Per quanto è possibile capire dal testo, che è
corrotto, il figlio lamenta l'inefficacia del metodo educativo e fa
presente al padre la sua difficoltà di stargli dietro. Le sentenze sono
"sulla lingua", ma impararle a memoria non fa sì che diventino sostanza
educativa. Il padre reagisce minacciandolo: il figlio si sta mettendo
sulla cattiva strada. Il cavallo si sottomette al giogo e il cane
obbedisce al padrone. "Dì: 'Farò come tutti questi animali' e sii
obbediente".[^31] Lo sfondo di questa minaccia è la dottrina che abbiamo
visto: se non sarà obbediente il figlio potrà essere considerato
predestinato alla perdizione. Ma il figlio insiste: "Non essere così
fiero della tua forza, pensando di potermi trattare con violenza. Non è
forse proprio dell'uomo abbassare le mani e ascoltare una risposta? Gli
uomini sono a immagine di Dio nella loro abitudine di ascoltare la
risposta dell'altro".[^32] Ma il padre è irremovibile. Vuol farsi
istruire, il figlio, o intende essere un degenerato?

Nonostante lo stato del testo, è evidente che qui il figlio fa due cose.
In primo luogo contesta l'efficacia del metodo educativo del padre, che
è tutt'uno con la tradizione. In secondo luogo cerca di pensare *insieme
al padre* la pratica educativa. Ed è singolare il ricordo alla teologia.
Se essa giustifica la violenza educativa, con la concezione della
predestinazione al male, essa può anche giustificare però una diversa
pratica educativa, grazie alla concezione dell'ascolto e del dialogo
come caratteristiche divine che l'essere umano è chiamato ad emulare.

Mi sembra che non si forzi il testo se si afferma che è qui presente, se
non altro, già l'esigenza della sinagogia, di un educarsi comune, di un
cammino non violento verso la crescita individuale e comune.

Questo testo è una anticipazione del libro *Senza cattedra. Resistenza
educativa a scuola* di Antonio Vigilante. Il testo è rilasciato con
licenza [Creative Commons CC
BY-NC-ND](https://creativecommons.org/licenses/by-nc-nd/4.0/deed.it).
Per seguire lo sviluppo del libro visita il sito [*Senza
cattedra*](https://antonio-vigilante.github.io/senzacattedra).

Per contatti: antoniovigilante@autistici.org

[^1]: Lao Tzu, *Tao Te Ching*, a cura di A. S. Sabbadini, Feltrinelli,
    Milano 2013 (seconda edizione), p. 55.

[^2]: W. Graham Sumner, *Folkways*, Ginny and Company, Boston 1906.

[^3]: Gert Biesta parla di un *paradosso Parks-Eichmann*: se valutiamo
    un sistema educativo in base alla sua efficienza, dovremo dire che
    l'educazione del criminale nazista Adolf Eichmann è riuscita, mentre
    non è riuscita quella di Rosa Parks. Il primo ha fatto quello che il
    sistema sociale -- *quel* sistema sociale -- si aspettava da lui,
    mentre la seconda no. Si veda G. Biesta, *Il mondo al centro
    dell'educazione*, tab edizioni, Roma 2023.

[^4]: C. Michelstaedter, *La persuasione e la rettorica*, Adelphi,
    Milano 1996 (settima edizione), p. 188.

[^5]: Qui e oltre traduzione mia dalla versione inglese di James Legge
    (*The chinese classics*, Trubner, London-Hong Kong 1861, vol. I)
    rivista sulla base del testo cinese pubblicato nel Chinese Text
    Project (https://ctext.org/mozi).

[^6]: S. Scichilione, *Educazione patriottica*, Sandron, Palermo 1893,
    pp. 1-2.

[^7]: G. Gentile, *Il fascismo al governo della scuola*, Sandron,
    Palermo 1924, p. 13.

[^8]: OECD, *Definition and selection of key competencies: executive
    summary*, Paris 2005. Disponibile all'url: <https://www.deseco.ch>.
    Qui ed oltre la traduzione è mia.

[^9]: Ivi, p. 7.

[^10]: Ivi, p. 11.

[^11]: Ivi, p. 13.

[^12]: *Raccomandazione del Parlamento europeo e del Consiglio del 18
    dicembre 2006 relativa a competenze chiave per l'apprendimento
    permanente* (2006/962/CE), Gazzetta Ufficiale Europea, 30.12.2006.

[^13]: L. Tostoj, *Quale scuola?*, Emme Edizioni, Milano 1975, p. 79.

[^14]: *Ibidem.*

[^15]: T. Westover, *L'educazione*, Feltrinelli, Milano 2018.

[^16]: Arendt citata in Ph. Meirieu, *Pédagogie: le devoir de résister*,
    Esf, Issy-les-Moulineaux 2007, p. 71.

[^17]: Ivi, p. 72.

[^18]: F. Jullien, *Il saggio è senza idee o l'altro della filosofia*,
    Einaudi, Torino 2002.

[^19]: "\[\...\] official, orthodox, Freudian psychoanalysis remains
    essentially a system of psychopathology and of cure of
    psychopathology". A. Maslow, *Religions, Values, and Peak
    Experiences*, Penguin, Middlesex, England/New York, USA 1976
    \[1964\], p. 7.

[^20]: Cfr. D. Dolci, *Comunicare, legge della vita*, La Nuova Italia,
    Firenze 1999.

[^21]: Cfr. P. Patfoort, *Difendersi senza aggredire. La potenza della
    nonviolenza*, Edizioni Gruppo Abele, Torino 2006, pp. 51 segg.

[^22]: Ivi, p. 33.

[^23]: M. Heidegger, *Essere e tempo*, traduzione di Pietro Chiodi,
    Longanesi & C., Milano 1976 (nona edizione), p. 213.

[^24]: S. Regazzoni, *La palestra di Platone,* Ponte alle Grazie, Milano
    2020 (ebook).

[^25]: D. Dolci, *Poema umano*, Einaudi, Torino 1974, p. 105.

[^26]: A. Capitini, *Il fanciullo nella liberazione dell'uomo*,
    Nistri-Lischi, Pisa 1953, p. 24.

[^27]: H. Brunner, *Altägyptische Erziehung*, Otto Harassowitz,
    Wiesbaden 1991, p. 162. Qu. XIX, f.

[^28]: *Ibidem*. Qu. XIX, a.

[^29]: Ivi, p. 156. Qu. VI, f.

[^30]: Ivi, p. 166. Qu. XXVIII, c.1.

[^31]: Ivi, c.2.

[^32]: Ivi, pp. 167-168, c.3.
