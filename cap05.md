<link rel="stylesheet" href="assets/style.css">

## 5\. Ratio

1\. Un momento fondamentale per la nascita della scuola moderna è la *Ratio Studiorum* dei gesuiti, pubblicata dopo una lunga fase di elaborazione nel 1599, quando Comenio è ancora un bambino. Per comprenderlo però occorre fare un passo indietro.   
Alla fine del Medioevo si affermano due modelli di organizzazione delle Università: quello bolognese e quello parigino. La differenza riguarda il ruolo degli studenti e il loro rapporto con i docenti e l’organizzazione generale. L’Università di Bologna, la più antica del mondo occidentale (è stata fondata nel 1088), è una comunità di studenti e docenti in cui in primo piano sono i primi, che si costituiscono appunto come “università”; sono loro a reclutare i docenti ed a pagare l’onorario. A Parigi invece i maestri sono costituiti in corporazioni ed hanno il controllo dell’Università, con una organizzazione interna che assegna a ciascun grado dei compiti e dei ruoli dettagliati in modo molto preciso. Gli studenti entrano dopo un esame di ammissione e sono quindi distribuiti in classi secondo il loro livello di preparazione, e non secondo l’età; sono tenuti a rispettare regole tanto stringenti, da far pensare a un convento più che a una libera università, e non era esclusa la punizione fisica (Codina, 2000).  
L’esempio dell’Università di Parigi è stato fondamentale per la nascita della scuola gesuitica. I gesuiti entrarono per la prima volta in contatto con questa organizzazione degli studi all’Università di Alcalá, fondata sul modello di quella di Parigi, prima di conoscerla direttamente in Francia, e vi ispirarono per l’organizzazione del primo collegio, fondato a Messina nel 1548\.  
La *Ratio studiorum* è una sintesi efficace degli aspetti organizzativi dell’Università di Parigi e della particolare spiritualità di Ignazio di Loyola. I gesuiti si dedicano alla formazione di una élite con funzioni principali di apostolato sociale nell’ottica degli ideali e del progetto politico della Controriforma. La loro loro scuola non è e non vuole essere popolare. Il suo scopo, pienamente raggiunto, è formare la classe dirigente, offrire alla società uomini formati di una preparazione rigorosa e di una ancora più rigorosa disciplina e fedeltà alla Chiesa. Tutto è funzionale a questo scopo. Nei termini di Bourdieu, che approfondiremo, si tratta di fornire un capitale culturale spendibile, che necessita però di una quantificazione oggettiva dei risultati educativi e culturali raggiunti. Ma non è difficile scorgere, dietro la *ratio* della scuola, anche la spiritualità ignaziana. Negli *Esercizi spirituali* di Ignazio di Loyola troviamo un soggetto impegnato in un’opera quotidiana di autoperfezionamento religioso che mira alla conquista della vita eterna; un percorso scandito da momenti ben precisi, organizzato con una razionalità ferrea, con un costante esame di sé stessi, al fine di emendare e correggere immediatamente qualsiasi pur piccolo peccato. Si può dire che attraverso questa costante autodisciplina, organizzata con cura, il cristiano giunge ad accumulare quotidianamente un *capitale spirituale* che gli consentirà di ottenere la salvezza, senza lasciarsi distrarre dalle lusinghe del mondo.

2\. Nelle scuole gesuitiche c’è un soggetto, lo studente, impegnato su una via che è al contempo della conoscenza, della pietà religiosa e dell’affermazione sociale. Lo scopo della Compagnia è quello di “aiutare le anime proprie e quella del prossimo a conseguire il fine ultimo per il quale sono state create” (suas ac proximorum animas ad finem ultimum consequendum, ad quem creata fuerunt juvare); ed è per perseguire questo fine ultimo religioso che sarà necessario, dopo l’abnegazione di sé, lo studio delle lettere (Societas Iesu, 1838, Quarta Pars Proemium, p. 32).  
Ed è una via tracciata con assoluta chiarezza, con perfetta organizzazione, secondo una progressione graduale che prevede voti che misurano il raggiungimento di ciascun livello, senza il quale non è possibile procedere a quello successivo. Un'organizzazione che ha impressionanti elementi di continuità con la scuola attuale. Le norme per gli esami scritti, ad esempio, potrebbero essere usate ancora oggi da qualche professore un po’ rigido. Gli studenti durante il compito non possono comunicare tra di loro (*cavendum a consessoribus*); nel caso in cui due compiti siano simili, si sospetteranno entrambi gli studenti, non potendo stabilire chi ha copiato dall’altro. Se lo studente ha bisogno di uscire dopo aver iniziato a scrivere, dovrà consegnare il compito a chi sta sorvegliando la classe. Una volta finito, consegnerà il compito piegato in due, scrivendo sul retro nome e cognome (in latino), in modo che i compiti possano essere facilmente organizzati in ordine alfabetico. Quanto alla correzione, qualsiasi espressione ambigua sarà valutata nel senso peggiore (*ambigue scripta in deteriorem partem acceptum iri*) (Societas Iesu, 2021, p. 222). Durante le interrogazioni invece quanti non sono interrogati devono ascoltare diligenter, senza fare segni o correggere (ivi, p. 224). Ogni insegnante ha un suo *catalogus*, l’antenato dell’attuale registro, in cui sono segnati i voti degli studenti, con giudizi o in forma numerica. I voti numerici vanno da uno a sei, i giudizi comprendono: ottimo, buono, sufficiente, dubbio, da fermare, da respingere (ivi, p. 247). La vita scolastica è segnata più o meno dalle stesse regole della scuola di oggi. È obbligatorio il silenzio, vietato vagare per la classe o uscire, *praesertim duo vel plures simul*, ossia due o più alla volta (ivi, p. 248).  
Due elementi che sembrano movimentare questo quadro rigido e smorto sono il dibattito e il teatro. Ma sarebbe un errore scorgere in essi un'apertura alla libertà d’espressione e alla creatività: dalle scuole gesuitiche è bandita la trattazione di qualsiasi tema che possa suscitare anche il minimo dubbio riguardo all’impianto culturale tomistico. I professori stessi non godono di nessuna libertà d’insegnamento. Hanno un programma rigido da rispettare e non possono introdurre alcun libro o autore che non sia compreso in essi, né inserire alcuna novità nel metodo didattico o nella conduzione delle dispute (*neque novam ullam docendi aut disputandi consuetudinem introducat*) (ivi, p. 134); tutti sono tenuti a seguire i dottori più stimati e le dottrine accolte nelle università cattoliche.

3\. Non è difficile immaginare quale fosse la condizione degli studenti in queste scuole. Esse portano all’estremo gli elementi di alienazione della scuola moderna, già denunciati, ad esempio, da Montaigne. Non c’è nulla che sia più lontano da queste scuole del suo monito: “Dove si insegna ci sia il divertimento” (Montaigne, 1991, vol. I, saggio XXVI, p. 190). Ed abbiamo, sul valore culturale di queste scuole, il giudizio severissimo di uno dei massimi ingegni – filosofo e scienziato – del Seicento: René Descartes. Uscito dal collegio Henri IV di La Flèche, uno dei più autorevoli non solo della Francia, ma dell’Europa intera, il giovane Descartes ha l’impressione di non sapere nulla e di dover cominciare da zero; l’unico profitto di anni di studio è di aver scoperto sempre più, man mano che cercava di istruirsi, la propria ignoranza (Descartes, 2012, p. 20\)  . Con una osservazione che trova una singolare consonanza con una delle più frequenti proteste degli studenti di oggi, Descartes deplora di aver passato troppo tempo a studiare le lingue e i libri antichi. Perché se è vero che “conversare con gli uomini dei secoli passati è quasi come viaggiare”, è vero anche che “quando si passa troppo tempo a viaggiare, alla fine si diventa stranieri nel proprio paese” (ivi, p. 31). Uscito dalle aule del collegio si propone dunque di abbandonare lo studio delle lettere e di “non cercare altra scienza eccetto quella che avessi potuto trovare in me stesso i nel gran libro del mondo” (ivi, p. 36), un proposito che fa pensare al *filosofo autodidatta* protagonista dell’*Hayy ibn Yaqzan*, il romanzo allegorico nel quale il filosofo musulmano Ibn Tufayl (1105-1185) immaginava la vicenda di un bambino cresciuto su un’isola deserta senza alcun contatto con altri esseri umani, che giungeva a una conoscenza profonda del mondo grazie alla sola riflessione e osservazione del mondo circostante[^6].   
Il *cogito* cartesiano, considerato l’inizio del pensiero moderno, è l’esito di una ricerca il cui atto iniziale è una ribellione verso il sapere puramente libresco ricevuto nelle scuole gesuitiche. Ma se moderno è il gesto di Descartes, moderna è anche la *ratio* gesuitica. Perché se non risponde ai bisogni di un intelletto vivo, quale quello di Descartes e di tanti altri dopo di lui, corrisponde però pienamente da un lato alla particolare razionalità moderna che seleziona, organizza, disciplina, sorveglia e punisce con quella “arte delle ripartizioni” analizzata da Foucalt in *Sorvegliare e punire*[^7], dall’altro all’esigenza dello Stato di formare dei quadri ben disciplinati, da inserire nel suo apparato dopo averli formati in contesti formativi nei quali la capacità di adattarsi a un sistema gerarchico conta più della creatività e della ricerca della conoscenza.

4\. Quella dei gesuiti è già la scuola moderna con la sua vocazione prevalente al disciplinamento. Un sistema che suscita resistenze che non sono solo individuali: abbiamo notizia di vere e proprie rivolte armate contro i collegi dei gesuiti. Nel 1646 gli studenti prendono d’assedio il Collége de La Flèche (Ariès, 1986, p. 217), mentre attacchi armati ai rettori sono documentati nei collegi di Godrans e di Digione nel 1620, 1623 e 1640 (Viguerie, 1986, p. 280). Con il tempo le rivolte cesseranno e questo sistema di oppressione diventerà la norma.  
La scuola moderna è un’istituzione laica con radici religiose, che vuole essere universale ma resta elitaria, il cui tratto più significativo è il carattere oppressivo. Le punizioni corporali sono state normali per gran parte della storia della scuola; rare e fortemente minoritarie le opposizioni a questa pratica che oggi appare inaccettabile. Se non permettiamo più che a scuola si ricorra alla violenza, tuttavia, è perché in età moderna il ricorso alla correzione fisica è stato via via sostituito da due forme di controllo. La prima è una costante sorveglianza, un'esposizione costante allo sguardo dell’insegnante, che nota il più piccolo scarto tra il comportamento dello studente e la norma, scritta o meno che sia, e interviene immediatamente per correggerla, con azioni che vanno dal richiamo per una posizione del corpo troppo rilassata alla nota sul registro per una risposta che non rispetta le formule di cortesia richieste dall’istituzione. L’altro è il sistema dei voti. In una visione, come quella gesuitica (e non solo, naturalmente) che considera la formazione intellettuale legata in modo indissolubile a quella morale e religiosa, il voto non misura mai solo la formazione e preparazione intellettuale, ma inevitabilmente anche la docilità, la disponibilità a lasciarsi plasmare secondo il modello scolastico, la capacità di adattarsi a un piccolo sistema sociale con le sue regole.  
I poveri non hanno avuto bisogno di ribellarsi in armi alla scuola. Essa li ha sfiorati di rado, nonostante la vocazione universale dell’istituzione. Una certa estensione dell’istruzione, nei suoi aspetti più rudimentali, ai ceti più popolari era necessaria per il controllo dell’ordine sociale. Al di sotto di una certa soglia, il popolo si esponeva a forme di superstizione che minavano l’ordine religioso e rischiavano di degenerare anche sul piano sociale. Poiché formazione culturale, morale e religiosa andavano di pari passo, offrire un minimo accesso all’istituzione scolastica consentiva di piantare nei più poveri i semi necessari all’ordine sociale. È una esigenza che diventerà pressante con la rivoluzione industriale e la creazione di un proletariato urbano sempre più sradicato, mentre nelle campagne la Chiesa continua a esercitare il suo controllo attraverso le pratiche religiose tradizionali.  
L’avvento della società di massa, che travolge il mondo contadino, cambia tutto. Ora la scuola vuole essere realmente di tutti. Ma è in grado di farlo? Prima di rispondere a questa domanda occorre dare uno sguardo – sarà un intermezzo, ma decisivo – a una delle caratteristiche della scuola che abbiamo individuato: il rapporto con la scrittura.

[^6]: Ibn Tufayl, 1999. Sull’influenza dell’opera sul pensiero europeo moderno si veda Attar, 2007.  
[^7]: Foucault, 1993, Parte terza, cap. 1. Sui collegi dei gesuiti si vedano in particolare le pagg. 158 segg.

