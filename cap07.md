<link rel="stylesheet" href="assets/style.css">

[Indice](README.md) | [<<](cap06.md) | [>>](cap08.md)  

## 7\. L’educazione popolare

1\. Il semi-alfabetismo non è proprio solo dell’epoca di Platone. Fino a tempi piuttosto recenti ad essere alfabetizzata è stata solo una piccola parte della società. Il nostro, in particolare, è stato fino alla fine degli anni Cinquanta (e in alcune zone anche dopo) un Paese prevalentemente contadino con accesso limitato all’istruzione scolastica. La tecnologia della scrittura, insieme alla scuola, ai giornali, ai mezzi di comunicazione di massa, ha cominciato a diffondersi presso la maggior parte della popolazione solo dopo il boom economico.  
Una domanda attraversa e inquieta tutta la pedagogia moderna e contemporanea: perché i poveri, per i quali la scuola moderna è nata, la rifiutano? Perché non accettano grati l’offerta che viene fatta loro dell’accesso alla scrittura e dunque alla cultura? Scriveva Tolstoj nel 1862:

> Il popolo contrasta in continuazione gli sforzi che la società o il governo, come rappresentanti della classe istruita, compiono per la sua istruzione e questi sforzi rimangono per la maggior parte inefficaci. [^8]

È una affermazione che conserva ancora quasi intatta la sua validità, nonostante l’istituzione scolastica abbia assunto dimensioni che al tempo di Tolstoj sarebbe stato difficile anche solo immaginare.  
Circa cento anni dopo la *Lettera a una professoressa* della Scuola di Barbiana documenta statisticamente questo fallimento. Dei ragazzi persi dalla scuola pubblica in un comune della provincia di Firenze tra la quinta elementare e la prima media, ad esempio, il 78.9% sono figli dei contadini, il 15,8% figli degli operai, il 3,9% figli di commercianti e artigiani e solo l’1,4% appartiene alla categoria che ironicamente chiamano “super” (impiegati, insegnanti, professionisti, imprenditori e dirigenti) (scuola di Barbiana, 1996, p. 43). La scuola riesce bene con i figli della classe media e borghese, male con quelli del proletariato agrario e operaio.  
Oggi non è possibile essere molto più ottimisti, se ci riferiamo gli strati più poveri della *popolazione* – che ha preso il posto del *popolo* –, alle periferie urbane, alle aree a rischio, alle zone nelle mani delle diverse organizzazioni mafiose: a tutti i contesti, cioè, in cui più urgente è l’azione della scuola e più forte dovrebbe essere il bisogno di educazione e istruzione.

2\. L’apprendimento della scrittura è l’atto che iscrive lo studente nel sistema scolastico e, al tempo stesso, nel mondo culturale che la scuola custodisce e trasmette. E poiché questo mondo culturale in età moderna non rappresenta il patrimonio comune di un popolo, ma l’identità delle classi dominanti, la scrittura contiene la promessa dell’iscrizione, dell’inserimento, dell’accoglimento in questa élite sociale, economica e culturale. Ma evidentemente non *tutti* potranno accedere a questo mondo superiore: se ciò avvenisse, esso smetterebbe di essere tale. L’iscrizione dunque sarà effettiva solo per alcuni. Agli altri – alla maggioranza – il primo accesso alla scuola servirà a cogliere l’esistenza di quel mondo culturale, a ricevere il senso della sua importanza, della sua maestosità, di una grandezza da cui sarà escluso per sempre; e di accettare la disuguaglianza sociale che viene dalla sua incapacità di accedere a quella magnificenza.  
C’è nell’istituzione scolastica una contraddizione. Da un lato essa si fonda sulla convinzione che i valori culturali che custodisce e trasmette siano universali, necessari per la formazione di ogni essere umano; dall’altro è consapevole che se tutti effettivamente seguissero fino in fondo il percorso di umanizzazione proposto dalla scuola, la società entrerebbe profondamente in crisi. Perché la scuola è una istituzione che fa parte di una società caratterizzata da una stratificazione sociale legata in modo essenziale alla divisione del lavoro e a una gerarchia che assegna lo status più alto (e, almeno in parte, il riconoscimento economico) a chi svolge lavori intellettuali. Ma alcune persone possono dedicarsi interamente al lavoro intellettuale solo a condizione che altre si dedichino interamente al lavoro manuale, dal momento che senza lavoro manuale una società non potrebbe sussistere. All’inizio del percorso scolastico, dunque, gli insegnanti mostreranno a tutti i valori culturali e la bellezza della via che conduce a diventare intellettuali, ma con la speranza che questa via sia percorsa fino in fondo solo da alcuni: i capaci e meritevoli. E affinché il sistema funzioni, bisogna fare in modo che non tutti siano capaci e meritevoli. Bisognerà orientare alcuni verso i percorsi meno brillanti della formazione professionale, legati a un minore status sociale perché contaminati dalla *techne*; e bisognerà anche mettere in conto di perdere qualcuno per strada.  
Non occorre poi ingegnarsi troppo. La selezione avviene in modo naturale per il semplice attrito tra il mondo culturale di uno studente proveniente da una famiglia in cui si svolge un lavoro manuale e quello della scuola. È l’attrito che per decenni ha letteralmente espulso dalla scuola i figli dei contadini e che ancora oggi è la causa principale delle disuguaglianze nella riuscita scolastica. È un problema di cui la pedagogia popolare ha sempre avuto piena consapevolezza.

3\. Nel 1946, alla fine del secondo conflitto mondiale, compare *L’éducation du travail* (*L’educazione del lavoro*) di Célestin Freinet. Quinto degli otto figli di una famiglia contadina della Provenza, Freinet ha passato l’infanzia alternando lo studio scolastico con il lavoro nei campi. Dopo la Grande Guerra, durante la quale viene ferito a un polmone, e l’avvicinamento al marxismo comincia la sua attività di maestro elementare in un piccolo villaggio delle Alpi Marittime, avviando quelle sperimentazioni che faranno di lui uno dei protagonisti dell’attivismo pedagogico europeo.  
Il libro è un confronto serrato tra il signor Long, maestro di villaggio, e il saggio contadino Mathieu, alter ego dell’autore. È un libro che tocca il tema del rapporto tra la scuola e il mondo contadino, che sarà centrale un ventennio dopo nella *Lettera a una professoressa*.  
Prima di analizzare gli argomenti di Mathieu-Freinet leggiamo una testimonianza recente. Si tratta di una donna nata nel 1938 in provincia di Siena.

> Iniziai ad andare a scuola ma smisi alla quarta elementare perché bocciai in terza e quindi avevo già fatto i cinque anni obbligatori. Quando avevo sette anni iniziai a stare male: avevo le convulsioni parecchio spesso e me le portai dietro fino a dodici anni è per questo che in terza stetti parecchio a casa e mi bocciarono. A quel tempo lì s’aveva gli animali e dopo scuola col mi’ fratello s’andava a portarli sulla Montagnola a passeggiare e a mangiare fino a buio.  
Quando avevo diciotto con la mi’ famiglia ci siamo trasferiti ad abitare in provincia di Arezzo e le condizioni in cui vivevamo erano anche peggiori non ci s’aveva nemmeno il bagno la casa era simile ad una capanna con la testa si toccava i travicelli del tetto, lavoravo col mi’ babbo e zappavamo il granturco e la sera ci si metteva a fa’ le spighe in casa, le attaccavamo al tetto e le portavamo dal mugnaio a far macinare e poi ci facevamo il pane, la polenta e lo davamo anche agli animali, andavamo nell’aia a tribbiare il grano e tenevamo la paglia per farci le stalle per gli animali.  
La sera facevamo le tavolate dei vicini e dopo mangiato ci scaldavamo tutti attorno al fuoco.[^9]

È una delle infinite storie di figli di contadini che il sistema scolastico italiano ha espulso precocemente. Bambini che facevano spesso diversi chilometri a piedi, camminando al freddo o nel fango, per raggiungere la scuola più vicina, e che quando vi giungevano trovavano un mondo ostile, nel quale sembrava che non avessero granché da fare. Per contrasto, in questa e in molte altre narrazioni simili, la vita da piccoli contadini appare ricca di esperienze: ci sono molte cose da fare, attività che coinvolgono i bambini in prima persona, che li rendono responsabili, pienamente partecipi della vita della famiglia. L’impressione, ascoltando questi anziani, è che non abbiano grande rammarico per la precoce espulsione dalla scuola e siano piuttosto grati per quella infanzia piena di esperienze.  
Nel libro di Freinet il contadino Mathieu mette la scuola in stato di accusa, non senza coinvolgere anche il mondo moderno e la mentalità scientifica. E se la violenta polemica contro la scienza ha toni qua e là imbarazzanti, che sembrano anticipare un certo qualunquismo antiscientifico di cui ben conosciamo i pericoli, il problema dell’attrito tra l’istituzione scolastica e un mondo culturale ad essa estraneo, come quello contadino, è ancora di grande importanza.  
In un passo cruciale pare che il dialogo si sposti da un villaggio provenzale all’antica Atene. Perché la critica di Mathieu alla scuola coinvolge anche la scrittura, con argomenti che fanno pensare al rifiuto di Thamus. Mathieu ricorda commosso com’era la vita dei villaggi prima della guerra e prima dell’avvento della civiltà del benessere, quando la civiltà contadina, dei cui limiti è ben consapevole, era tuttavia viva e fertile. Come l’Atene dei tempi più antichi, era una società in cui la narrazione aveva una importanza centrale. Raccontavano gli anziani, ma anche le mamme e perfino i giovani, introducendo audaci innovazioni. Riuscivano a farlo, afferma Mathieu, perché possedevano una capacità di memoria che è andata persa. La scuola cerca di rimediare alla cattiva memoria degli studenti, ma senza grandi risultati; e questo perché a indebolire la nostra memoria è “l’insieme e la varietà dei mezzi che la civiltà ha messo in atto per raddoppiare, supplire, e alleggerire questa memoria”. Affidiamo alla carta i nostri pensieri e i nostri ricordi, “ma appena queste sono materializzate dai segni, esse sono come una parte dell’uomo che si è separata da lui esternalizzandosi e fissandosi”. Lo scrittore offre ad altri i suoi pensieri, ma “il suo spirito smette di esserne arricchito”, mentre nel caso del racconto orale per il narratore “i punti di riferimento restano in lui” (Freinet, 1960, pp. 51-52; trad. mia).  
Non è tanto il discorso che, separato dal suo autore-padre, non sa più difendersi. È lo stesso padre che, allontanato da sé il discorso attraverso il segno, si impoverisce. E la scuola è viziata da questo impoverimento. Non sorprende che ritorni anche, in questo dialogo, l’immagine platonica dei giardini di Adone che abbiamo incontrato. Mathieu, l’uomo a contatto con la terra e i suoi ritmi, è qui il rappresentante di una educazione rispettosa della natura, in aperto contrasto con i ritmi artificiali e in qualche modo industriali imposti dalla scuola. Il maestro è, dice, come un giardiniere che cominci a occuparsi dei fiori del suo giardino solo quando questi sono sul punto di spuntare. Ne troverebbe ben pochi, poiché non è stato dato ad essi quanto era necessario per crescere. La scuola ha il tempi e le modalità della fabbrica: “ha fretta, troppa fretta” (est pressée, trop pressée); i maestri sono come “capireparto che, proprio come nell’industria, esigono norme di produzione e una certa regolarità nell’impegno” (ivi, p. 110). Ma la cosa che la scuola chiede, con questi metodi industriali, di produrre non può essere facilmente misurata, poiché appartiene al mondo della qualità, non della quantità. La scuola ha bisogno di qualcosa di tangibile. Ed ecco allora le parole e i libri. La ripetizione orale di un testo scritto è qualcosa di tangibile, passibile di misurazione. Dopo aver indebolito la memoria dando centralità al libro, la scuola ricorre ancora alla memoria per fondare la sua pretesa valutativa. I risultati sono, appunto, i “fruits précoces et dégénérés” (*ibidem*) di una conoscenza apparente, simile in tutto e per tutto alle piante la cui fioritura è stata forzata chimicamente.  
La scuola veicola una cultura, un insieme di valori, un’idea di società e di progresso che è estranea al mondo contadino. E non tenta alcuna mediazione con quel mondo, non opera una sintesi, non agisce in modo dialettico, bensì per semplice sostituzione. Il risultato è, nelle parole di Mathieu-Freinet, un “errore mostruoso”, uno “scarto pericoloso” (ivi, p. 47\) tra la vita della famiglia, con le sue abitudini radicate e la sua cultura più o meno solida, e l’ideale umano creato da scienziati, filosofi e pedagogisti. Il risultato è lo sradicamento del bambino dal suo ambiente. Non si trattava, per Freinet, di affermare il mondo contadino contro la scuola, di idealizzare il passato contro il presente, ma di porre l’esigenza di progettare il futuro partendo dal riconoscimento del passato, di operare una sintesi dialettica tra visioni del mondo senza la quale vi è la semplice imposizione di una cultura. Sul piano pratico, Freinet proponeva una scuola del lavoro-gioco, in grado di aprirsi a quella ampiezza di iniziative pratiche e sociali che caratterizza la vita del bambino nel mondo contadino.  
La sua appartenenza al mondo contadino ha consentito al grande maestro francese di conciliare la sua visione politica progressista con il riconoscimento dell’identità e dei valori del mondo contadino. Anche se la sua interpretazione del problema del rapporto tra scuola e società è messa in bocca a un contadino che segue solo il buon senso e ha in uggia le elaborazioni intellettuali, le sue analisi anticipano le importanti ricerche di Pierre Bourdieu e di Jean-Claude Passeron.

3\. La consapevolezza dello "scarto pericoloso" denunciato da Freinet è ciò che distingue le esperienze di educazione popolare dal procedere dell’istituzione scolastica. Quest’ultima, pensata come abbiamo visto per la formazione di una élite, non è strutturalmente in grado di *riconoscere* chiunque provenga da un ambiente culturale diverso rispetto a quello di cui essa è espressione. Il paradosso è tutto qui: una istituzione che si vuole universale (tale è, come sappiamo, il suo *logos*) ma ha una *ratio*, una struttura organizzativa che è del tutto inadatta a questo scopo e risulta invece efficace per selezionare, o meglio per riconoscere coloro che sono già socialmente privilegiati.  
Alla fine degli anni Quaranta Paulo Freire è un giovane laureato in Giurisprudenza che non ha nessuna voglia di fare l’avvocato, avvertendo piuttosto l’urgenza della vocazione educativa. Coglie l’opportunità, offertagli da un amico, di insegnare presso il Servizio Sociale delle Industrie a Recife, grande città del nord-est del Brasile. Si occuperà della formazione dei lavoratori. Pur mosso dalle migliori intenzioni, si accorge però presto che il suo approccio è sbagliato. Un giorno fa agli operai un lungo discorso sull’importanza di una educazione dei figli amorevole e rispettosa, citando le ricerche di Jean Piaget. Quando ha finito chiede la parola un operaio di quarant’anni. Il discorso di Freire è stato senz’altro bello. Ma lui sa dove abitano, dove vivono le persone che ha di fronte? Sa come è la loro casa? Sa che sono costretti a vivere gomito a gomito? Ed è in grado di immaginare la loro stanchezza, lo sfinimento, la mancanza di speranza? No. L’operaio invece può immaginare senza grandi difficoltà le condizioni di vita di chi gli ha appena fatto una lezione su come educare i figli. Avrà una casa comoda, con acqua calda, un giardino, una stanza per sé e una per i bambini e perfino una per la domestica. Freire constata con sconcerto che è una descrizione abbastanza fedele della sua casa. Quel giorno Freire riconoscerà di aver ricevuto la lezione fondamentale per la sua formazione di educatore: “l’educatore o l’educatrice progressista, anche se a volte deve parlare alla gente, deve sempre farlo con la gente” (Freire, 2014, p. 32). L’educatore progressista, anche quando gli capita di parlare *alla* gente, deve essere sempre *con* la gente. Il problema è comprendere cosa significhi questo *essere con*. Nella sua forma più radicale – come quella di Danilo Dolci, di cui presto ci occuperemo – vuol dire condividere le stesse condizioni di vita dei poveri. Ma può anche significare compiere lo sforzo di cogliere il loro punto di vista, ascoltare, dare la parola.  
Di questa lezione Freire si ricorderà quando, nel ’62, metterà alla prova le sue idee educative impegnandosi in un progetto di alfabetizzazione della popolazione di Angicos, una piccola cittadina del Stato del Rio Grande do Norte che aveva un livello di analfabetismo dell 70%, oltre a un indice di mortalità infantile del 60% (Vittoria, 2008, pp. 46-47). L’alfabetizzazione seguiva allora uno schema consolidato: si partiva dalla lingua che bisognava acquisire e si cercava il metodo apparentemente più efficace per impadronirsene, senza tener conto del fatto che le parole sono veicoli di significato. Per apprendere le lettere iniziali il Ministero dell'Educazione faceva ricorso alla a frasi assolutamente prive di senso, come "Ada deu o dedu ao urubu" (Ada diede il dito a un urubù) (Freire, 2002, p. 61). Ada, osservava Marcos Guerra, collaboratore di Freire ad Angicos, non è un nome comune ad Angicos, e nessuno si sognerebbe di dare un dito a un uccello rapace come un urubù. Un esempio ironico che mostra l’enorme distanza tra “il metodo tradizionale con il quotidiano delle persone che andavano a lavorare nel sistema di alfabetizzazione” (intervista in Vittoria, 2008, p. 192).  
Per far bene basta rovesciare il metodo. Le parole sono sostanza della vita sociale. Non è possibile né lecito sostituirle semplicemente con altre parole: vuol dire far violenza a un gruppo sociale. È possibile e necessario invece partire da quelle parole per scoprirne altre. Attraverso incontri dialogici Freire indaga l’*universo vocabolare* della gente di Angicos. Usando un setting circolare discute con loro della vita quotidiana, delle feste, del lavoro, del sindacato; dal confronto emergono un certo numero di parole altamente significative, le *parole generatrici*, ed è da esse che parte l’azione di alfabetizzazione. Che ha una efficacia sorprendente: gli obiettivi vengono raggiunti prima del previsto, in soli quaranta giorni.  
La pedagogia di Paulo Freire si colloca al punto di intersezione tra il pensiero politico del progressismo cristiano (il personalismo di Mounier e la teologia della liberazione) e il marxismo. La sua vuole essere una pedagogia rivoluzionaria, che consente agli oppressi di prendere coscienza della propria condizione, diventando anche consapevoli, al tempo stesso, del rischio di interiorizzare le stesse dinamiche di oppressione, replicandole. Non si tratta solo di liberare l’oppresso dall’oppressione subita; si tratta di liberare la società stessa dall’oppressione.  
Il punto centrale e vivo della sua visione pedagogica è nel ripensamento del rapporto tra educatore e educando, insegnante e studente. Nella visione tradizionale, ancora ben salda, esiste una divisione verticale: c’è chi educa e chi è educato. Il primo è colui che sa, che sceglie, che parla, il secondo è colui che non sa, che viene disciplinato e che ascolta. L’azione che compie l’educatore consiste nel *depositare* il suo sapere attraverso le sue parole. “Invece di comunicarsi, – scrive Freire – l’educatore fa "comunicati" e depositi, che gli educandi, pure incidenze, ricevono pazientemente, imparano a memoria e ripetono” (Freire, 2002, p. 58). Ma è rapido il passaggio dal deposito allo scarto, poiché le pseudo-conoscenze trasmesse in questo modo non costituiscono alcun sapere, che nasce sempre da una prassi comune, da un progetto, da una ricerca. In questa visione distorta il sapere è “un’elargizione di coloro che si giudicano sapienti, agli altri, che essi giudicano ignoranti” (ivi, p. 58). E si può osservare che affinché questa visione sia sostenibile occorre non solo sottolineare, come nota Freire, l’ignoranza dell’altro, ma in qualche modo costruirla: uno studente particolarmente brillante, autonomo, critico rappresenta una minaccia per l’autorità del docente, che riposa interamente sul possesso di una conoscenza al quale l’altro non dovrà mai avvicinarsi troppo.  
L’educazione autentica rovescia questo schema ripensando la relazione. L’educatore, abbiamo letto, non *si comunica*. Non è un soggetto in relazione. O meglio: dal momento che la relazione ci costituisce e non è possibile sfuggirle, è un soggetto che fa parte di una relazione non sana. Riprendendo le suggestioni del pensiero di Martin Buber, Freire distingue un *io anti-dialogico*, che è con il tu in una relazione di dominio, e dunque non può riconoscerlo realmente, e lo trasforma in un *questo* da un *io dialogico* che “sa che è esattamente il *tu* che lo costituisce”, e questa consapevolezza fa in modo che l’io e il tu “vengano ad essere *due tu* che diventano *due io*”[^10]. L’educazione che Freire chiama *problematizzante* non ha più alcuna separazione tra educatore e educando. Pur non negando la legittimità di una autorità funzionale (che consiste nel prendere decisioni, orientare l’attività e il lavoro eccetera)[^11], Freire spezza la separazione stessa tra educatore e educando, poiché in una situazione dialogica l’educatore riconosce di essere educato esattamente come l’educando. “A questo punto – scrive Freire in un passo celebre della *Pedagogia degli oppressi* – nessuno educa nessuno, e neppure se stesso: gli uomini si educano in comunione, attraverso la mediazione del mondo” (Freire, 2002, p. 69). È la prospettiva che in questo libro, per marcare la differenza con la tradizione, abbiamo chiamato *sinagogica*. Essa ha due corollari. Il primo è che, come evidenzia il passo appena citato, l’educazione ha a che fare con il mondo, ossia con la nostra situazione in una data situazione storica, sociale, economica. Se l’istruzione tradizionale isola l’insegnante e gli studenti in un limbo tagliato fuori da ogni rapporto con la realtà, l’educazione problematizzante li riporta, in quanto *ricercatori*, nel pieno della società con le sue contraddizioni, i suoi rapporti di dominio, le sue domande che esigono una risposta e un impegno.  
Il secondo corollario è l’*incompiutezza umana*. È possibile separare l’insegnante e lo studente, l’educatore e l’educando se si è convinti che il primo è incompiuto, a differenza del secondo. L’educatore ha completato il suo processo di umanizzazione giungendo all’età adulta, cosa che gli dà il diritto di percepirsi come agente nel processo educativo. Ma questa presunta compiutezza dell’età adulta può essere messa in discussione. Pochi anni prima della *Pedagogia do oprimido* (che è stata pubblicata nel 1970, ma che Freire ha cominciato a scrivere tre anni prima) era uscito in Francia un testo di Georges Lapassade, il teorico dell’autogestione pedagogica, intitolato significativamente *L’entrée dans la vie. Essai sul l’inacèvement de l’homme*, in cui discuteva il concetto normativo di adulto affermando che l’essere umano è *inachevé*, incompiuto, non solo nella nostra particolare situazione storica, ma per la sua stessa natura (Lapassade, 1963, p. 11). Per Freire riconoscere l’incompiutezza umana vuol dire accettare la sua stessa storicità. Poiché la storia è divenire, cambiamento, progresso o regresso, essere umani vuol dire stare in questo divenire come soggetti che progettano e agiscono insieme. A ragione Freire coglie il carattere reazionario di una pedagogia che neghi questa costitutiva incompiutezza. Affermare che l’essere umano è costantemente incompiuto e dunque soggetto che si educa non vuol dire, come sostiene Mierieu (lo abbiamo visto nel primo capitolo), sottomettere all’infinito l’adulto a una pratica inferiorizzante. O meglio: vuol dire fare dei soggetti in educazione – in co-educazione – dei soggetti di cambiamento sociale o, nei termini di Freire, di vera e propria *rivoluzione* (Freire, 2002, p. 73).

4\. L’educazione popolare dunque non ha lo scopo di portare ai poveri, agli oppressi e agli esclusi, il bene della cultura, fino ad allora gelosamente custodito dalle classi al potere, e non mira nemmeno a selezionare, tra i poveri, coloro che sono abbastanza *capaci e meritevoli* per entrare a far parte della classe dirigente. Lavora invece per operare due trasformazioni: creare una *nuova cultura*, che non sia più espressione di un privilegio sociale, ma nasca dall’incontro e dalla dialettica sociale delle diverse visioni del mondo, e creare una *nuova società* che non abbia più oppressori e oppressi, dominanti e dominati. E tuttavia non si tratta di educare avendo come fine una nuova cultura e una nuova società. È invece un orizzonte che *scaturisce naturalmente* dalla creazione di una autentica situazione educativa.  
Sviluppatasi autonomamente da quella di Freire, in un contesto lontanissimo e tuttavia molto simile, l’azione di Danilo Dolci in Sicilia conferma la visione del pedagogista brasiliano. Quando giunge a Trappeto, piccolo e poverissimo borgo di pescatori della Sicilia nord-occidentale, Dolci è mosso da un progetto che espone, appena giunto, a una cinquantina di pescatori che, curiosi e un po’ sconcertati dal suo arrivo in un posto in cui era raro che qualcuno giungesse dal nord, gli chiedono che è venuto a fare: “iddu risponnea chi vulia fare com’era chiù megghiu vivere da fratelli. Iddu dicia chi vinni a lu Trappitu pi ghiccarisi (per buttarsi insieme) insemmola co li puvureddi” (Fresco, 1954). Cercare il modo migliore per vivere insieme da fratelli e *gettarsi* nella vita dei poveri.   
La fraternità era la regola di Nomadelfia, la comunità di don Zeno Saltini nella quale Dolci aveva avviato il suo lavoro sociale e che aveva abbandonato, per venirsene appunto a Trappeto, perché convinto di dover mettere alla prova i suoi ideali in una comunità reale. È mosso da una intuizione religiosa: trasformare la fede in Dio in prassi etica, politica ed educativa; *farsi ostia* per il prossimo, sacrificare interamente sé stesso per quegli ultimi in cui, evangelicamente, è Dio. Questa intuizione, che il contatto con la realtà siciliana mette a dura prova (dopo qualche anno non parlerà più di Dio), consuma subito qualsiasi asimmetria. Dolci non viene in Sicilia per alfabetizzare la gente di Trappeto, né per educarla o guidarla in qualsiasi altro modo. Assume in primo luogo la loro situazione, fa proprie le condizioni di vita, la povertà, perfino la miseria. Ma compiuta questa immedesimazione comincia ad agire colui che pone l’urgenza di un cambiamento e cerca insieme una via. In una lunga intervista a Giacinto Spagnoletti racconterà:

> Quando giunsi a Trappeto, da solo, ubbidendo alle mie convinzioni, non mi trovai in una situazione in cui qualcuno non ce la faceva, e poteva farcela dandogli una mano; no, mi trovai tra una massa di gente, pescatori e contadini, che stava male, in una situazione da cui in genere non sapeva come uscire. Era necessario che si formassero tra questi individui o nuclei familiari, per lo più isolati, gruppi di ricerca e di iniziativa con la sempre più intensa volontà di valorizzare valorizzandosi; e che si allargassero via via e approfondissero i gruppi esistenti già tendenti a svilupparsi democraticamente. (Spagnoletti, 1977, pp. 8-9)

L’azione prende diverse direzioni. Una prima documentazione già sociologica delle condizioni di vita, ma anche della visione del mondo, della gente più povera del borgo, che confluirà in *Fare presto (e bene) perché di muore* (1954), la prima delle molte opere attraverso le quali Dolci darà la parola ai contadini siciliani; un lavoro urgente di assistenza, in primo luogo dando un tetto ai bambini abbandonati, con la costruzione del Borgo di Dio; un lavoro, soprattutto, di superamento della frammentazione sociale, di costituzione di gruppi, di confronto sulla situazione, di analisi e riflessione comune. La lotta nonviolenta, l’aspetto più vistoso dell’impegno di Dolci in Sicilia, è l’esito di tutto questo lavoro. Attraverso il dialogo maieutico la comunità prende coscienza della propria condizione e comincia ad avvertire la possibilità del cambiamento. Ma come cambiare? In una situazione caratterizzata da una oppressione sociale ed economica che non sembra lasciare alcuno spazio alla speranza, in cui la politica fa sistema con la mafia (Dolci parlerà di sistema mafioso-clientelare), quale prassi politica è possibile? La prassi nonviolenta. Quando, nella primavera del ’52, un neonato muore perché la madre, non avendo da mangiare, non ha latte per lui – muore, cioè, di fame – Dolci avvia un digiuno a oltranza. In una lettera alle autorità, regionali e nazionali, scrive:

> Prima che muoia un altro bambino di fame, intanto, voglio morire io. Da oggi non mangerò più finché non ci saranno arrivati i trenta milioni necessari per provvedere subito il lavoro ai più bisognosi e l’assistenza più urgente agli inabili. (Dolci, 1954, p. 11\)

L’azione ha successo: dopo otto giorni di digiuno la Regione si impegna a stanziare la somma necessaria per la rinascita del borgo. È una vittoria che mostra la possibilità di un cambiamento, di una prassi politica che procederà tra mille difficoltà, con vittorie e sconfitte, nei decenni seguenti.  
Il metodo di Dolci nasce spontaneamente fin dalle prime riunioni con la gente di Trappeto. Lo chiamerà, con qualche disagio (la parola è difficile, lontana dalla lingua dei poveri), Maieutica Reciproca. La maieutica di Dolci, calata nella realtà di una comunità oppressa, deve farsi *reciproca*: non c’è un maieuta, ma ognuno è maieuta dell’altro. Il ruolo di Dolci consiste nel fare domande, a volte insolite, qualche volta provocatorie. Non suggerirà nessuna risposta. Non avrà, anzi, lui stesso una risposta. La risposta emergerà dal confronto, sarà il risultato di una presa di coscienza collettiva, sempre aperta a nuove acquisizioni grazie al confronto continuo.  
Dolci è stato un poeta di valore, oltre che un grande educatore. Ha saputo fare della lingua un uso raffinatissimo. Ma il lavoro sulla lingua fatto con la gente di Trappeto (e poi di Partinico e di Palermo) non è consistito in una educazione linguistica in senso stretto. È stato consapevole di muoversi in una cultura orale, in cui la parola viva – il suono della parola – era centrale, ed è *questa* parola che ha valorizzato. I seminari di Maieutica Reciproca esaltano la conversazione, l’uso circolare della parola; restituiscono alla parola il suo ruolo di trama comunitaria. L’urgenza non è alfabetizzare l’analfabeta, ma dare la possibilità a chiunque di acquisire l’*uso politico della parola*: imparare a *prendere la parola* in un'assemblea, a usare la parola come strumento di collegamento, di intesa sociale, di progettazione e di cambiamento. Si tratta di *esistere attraverso la parola*, per riprendere l’espressione di un suo intervento a Basilea del 1960.[^12]  
Lo spazio della Maieutica Reciproca – uno spazio circolare – è lo spazio del confronto ermeneutico. Seduti in cerchio a discutere, ad esempio, di come bisogna vivere, si trovano Dolci, qualcuno dei suoi collaboratori, a volte provenienti dal nord Europa, e una decina di contadini e contadine. Persone con una lingua, una visione del mondo, un atteggiamento verso la vita che difficilmente sarebbe possibile immaginare più diversi. Questa eterogeneità è fondamentale. Dolci aborre la lezione dell’*esperto*, di colui che sa ed è portatore di una visione del mondo che si pretende superiore; ma è consapevole anche del rischio del gruppo chiuso, in cui la parola è usata in senso identitario, per confermare e perpetuare pregiudizi e chiusure. Nella circolarità maieutica c’è una differenza che stimola la ricerca comune, che può essere data dalla presenza di un membro esterno al gruppo, come appunto nel caso dei collaboratori che vengono da fuori, o dalle domande-stimolo dello stesso  
Nella circolarità della conversazione maieutica tutti i punti di vista sono ugualmente validi, tutti i partecipanti sono interlocutori degni. Ma ognuno è al tempo stesso stimolato a cercare ancora e meglio, a considerare punti di vista diversi e ad argomentare i suoi. Un seminario di Maieutica Reciproca è trasformativo. A nessuno nel quartiere Spine Sante d Partinico, sarebbe venuto in mente di chiedersi se è giusto battezzare un bambino. La domanda di Dolci risulta spiazzante, ma presto la discussione porta all’evidenza che anche chi non è battezzato è “carne umana”(Dolci, 1974b, p. 95). È questa la valenza educativa dei seminari maieutici. Senza alcuna forzatura, con il ritmo lento e circolare della conversazione, essi fanno sì che i punti di vista si aprano e si *illimpidiscano*, per usare un termine caro a Dolci. Ma non si tratta di una trasformazione solo individuale. Il cerchio maieutico apre chi vi partecipa, ma al tempo stesso è aperto al mondo di fuori, ha un carattere politico.  
C’è una conversione nell’uso della parola: dalla chiacchiera alla parola autentica. Nella situazione sulla quale Dolci interviene c’è spesso una frammentazione sociale che blocca quasi le interazioni, ma in contesti più ampi non mancano, come è naturale, le interazioni quasi automatiche che caratterizzano la nostra quotidianità. È il mondo che Heidegger in *Essere e tempo* definisce del *si*: il *si dice*, il *si da*. Nei seminari maieutici non *si dice* nulla; la parola è restituita alla responsabilità personale – bisogna *scegliere le parole* – e sociale. E dunque nemmeno *si fa* nulla. Il fare automatico viene interrotto affinché nasca un fare in senso nuovo, una prassi politica trasformativa. 

5\. Vediamo dunque come opera l’educazione popolare. Non ha, intanto, gli spazi della scuola. Può anche farli propri, ma trasformandoli in modo decisivo. Barbiana, di cui ci occuperemo nel prossimo capitolo, ha una sala per lo studio, con tutt’intorno una piccola biblioteca, ma ha anche – cosa inaudita per la scuola – un’officina e una piscina. Non ha poi la struttura relazionale della scuola. Può permanere la figura dell’insegnante, del maestro o del professore, e può essere perfino rivendicata la sua autorità (nel caso di Freire, come abbiamo visto, è una autorità *funzionale*), ma la relazione è *umana*, non burocratica. Nessun conflitto, in una situazione di educazione popolare, può essere risolto con una nota sul registro. Quando l’operaio lo contesta, Freire non può far altro che riflettere su quella contestazione. Una situazione di educazione popolare è fondata sul riconoscimento reciproco. L’educatore può svolgere il suo compito perché è riconosciuto dagli studenti, che siano bambini, adolescenti e adulti. Ma può educare solo se a sua volta riconosce pienamente, e non retoricamente, i bambini, gli adolescenti e gli adulti con cui sta lavorando: solo se è disposto a lasciarsi educare da loro. Questo vuol dire che l’educazione popolare *non opera per sostituzione, come fa la scuola, ma per dialettica*. Non c’è un mondo culturale (quello orale contadino o quello del sottoproletariato urbano) da cancellare, sostituendolo con il *mondo della cultura*, quello che passa attraverso la scrittura e i libri. C’è invece il confronto tra due mondi, tra i quali l’educatore è chiamato a fare da mediatore, da *asse*, da punto di giunzione. E se il suo lavoro è efficace, il risultato sarà un superamento dialettico di entrambe le culture, una cultura nuova che non appartiene a nessun mondo sociale e culturale dato, e per questo è capace di novità.  
Un discorso a parte merita Barbiana, che è ancora oggi per molti l’incarnazione stessa di una *scuola altra*, e per questo non ha mai cessato di essere al centro delle polemiche politico-pedagogiche (ma più politiche che pedagogiche) sull’identità e gli scopi della scuola italiana.

[^8] Tolstoj, 1975, p. 43. L’articolo da cui è tratta la citazione, _Sull’istruzione popolare_, è comparso nel numero 1 della rivista “Jasnaia Poljana”, del gennaio 1862.
[^9]: Storia di vita di Marisa Brandini raccolta dal nipote Gregorio Mazzi nell’ambito del progetto dell’Archivio Biografico Senese del Liceo "Piccolomini" di Siena, curato da chi scrive e da Stefania Lio. Marzo 2023.
[^10]: Ivi, p. 166. Il riferimento è a _Ich und du_ di Martin Buber (1923) (edizione italiana: Buber, 1991).
[^11]: Si veda Freire, 2004, p. 50. In ogni caso questo esercizio dell’autorità è incompatibile con il _parlare dall’alto in basso_ allo studente (ivi, p. 92).
[^12]: "Il Centro fa un lavoro politico in quanto cerca di far esistere i piccoli, i non realizzati, attraverso la parola, l’esperienza del possibile sviluppo, l’apertura al mondo, alla cultura, a tutti i valori possibili" (Dolci, 1962, p. 27).

