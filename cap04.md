# 4\. Un’uguaglianza di fatto

1\. Nella nota introduttiva *Ai lettori* della *Didactica Magna* Comenio accenna ad alcuni “uomini dabbene” che Dio ha suscitato in Germania, quasi preannunciando “dall’aurora il sorgere di una nuova età” (Comenio, 1952, p. 4). Il più importante di questi uomini, “colui che era giusto nominare prima d’ogni altro” (ivi, p. 5\) è il teologo Johannes Valentinus Andreae, l’autore delle *Nozze chimiche di Cristiano Rosacroce*, la cui figura è legata indissolubilmente a quella dei movimento dei Rosacroce, al quale lo stesso Comenio appare molto vicino.  
I due manifesti dei Rosacroce, la *Fama Fraternitatis* e la *Confessio Fraternitatis*, erano apparsi nel 1614 e nel 1616\. Il primo rivelava al mondo europeo l’esistenza di una confraternita segreta, fondata da Cristiano Rosacroce, che grazie a viaggi in Siria e in Egitto aveva acquisito una conoscenza segreta che inutilmente aveva cercato di divulgare poi nei diversi Paesi europei, decidendosi infine a costituire in Germania una comunità di eruditi organizzata come una confraternita religiosa. La *Fama* non si limitava a rivelare l’esistenza di questa confraternita e del sapere di cui essa era in possesso; voleva essere un invito ai dotti europei ad un confronto sulle necessità imposte dai tempi.  
Il movimento ha chiare radici nella tradizione ermetico-cabalistica rinascimentale, e pare dunque ben lontano dalla linea più rilevante della modernità, che è quella dello sviluppo scientifico. Frances Yates ha mostrato tuttavia che la trama della cultura europea all’esordio della modernità è più complessa, e non è azzardato parlare di un Illuminismo dei Rosacroce. Quello di un cambiamento profondo della società, di una riforma generale delle cose umane, è il tema centrale del movimento. “L’Illuminismo rosacrociano – scrive – comprende una visione della necessità di riformare la società, in particolare l’istruzione, per una terza riforma della religione, e considerò questo come il necessario accompagnamento della nuova scienza” (Yates, 1956, pp. 274-275). Il vecchio mondo è crollato, gli sviluppi della scienze, della tecnica e dell’economia stanno aprendo all’Europa possibilità fino ad allora impensate, ma è un cambiamento che va governato: occorre che a dare la direzione siano idee forti, in grado di suscitare un generale entusiasmo riformatore.  
L’Illuminismo accoglierà questo appello sfrondandolo da ogni orpello ermetico, con un atteggiamento aggressivo verso la tradizione religiosa e un’impostazione fortemente emancipatrice ed egualitaria. E per l’Illuminismo, non meno che per Comenio, centrale sarà la scuola.

2\. Nicolas de Condorcet è l’interprete più significativo dell’aspirazione illuministica a una emancipazione universale attraverso la scuola. Figura di spicco della Rivoluzione Francese, fu deputato all’Assemblea Legislativa e poi membro della Convenzione Nazionale; le sue posizioni moderate, vicine a quelle dei girondini, ne causarono la caduta in disgrazia con l’ascesa di Robespierre e l’instaurazione del Terrore. Morì in circostanze non chiare – probabilmente suicida – dopo essere stato arrestato.  
Il suo *Rapporto sull’istruzione pubblica*, che fu presentato all’Assemblea Legislativa ma non venne discusso per la gravità della situazione politica, si apre con la seguente dichiarazione generale:

> Offrire a tutti gli individui della specie umana i mezzi per provvedere ai propri bisogni, per assicurarsi il benessere, per conoscere ed esercitare i propri diritti, intendere ed adempiere i propri doveri; assicurare a ciascuno l’opportunità di perfezionare la propria abilità, di divenire capace di esercitare le funzioni alle quali ha diritto di essere chiamato, di sviluppare nel più ampio modo le doti che ha ricevuto dalla natura; e in tal modo stabilire tra i cittadini un’uguaglianza di fatto e rendere reale l’uguaglianza politica riconosciuta dalla legge: tale deve essere il primo scopo d’un’istruzione nazionale; sotto questo punto di vista essa è, per il potere politico, un obbligo di giustizia. (Condorcet, 1966, p. 31\)

Si tratta di un testo potente, che sintetizza con grande efficacia le speranze di emancipazione universale che affidiamo alla scuola. È un testo che muove da un enorme ottimismo di fondo. La tensione tra società e individuo è immediatamente risolta: la scuola svilupperà le doti che l’individuo ha ricevuto dalla natura e al tempo stesso lo inserirà felicemente nella società. Evidentemente perché ha la fortuna di vivere in una società liberata, in cui le doti personali, sviluppandosi, si armonizzano senza alcun urto con le esigenze sociali.  
Non è in questione più, qui, la salvezza personale. L’orizzonte è sociale, non cosmico. L’istruzione non ha lo scopo di formare alle virtù utili alla salvezza ultraterrena, bensì di formare l’individuo razionale, in grado in quanto tale di essere cittadino di una società di individui liberi ed eguali. Lo scarto tra Comenio e Condorcet è evidente nella distinzione che quest’ultimo opera tra educazione e istruzione. Come scrivono Olivier Marty e Ray J. Amirault:

> There is to Condorcet, oddly enough, a difference between education and instruction. The new citizen was not morally educated to follow the laws of the previous generation: he was scientifically instructed to be able to think and vote for his own contemporary laws. Instruction is a matter of social equality and of liberty: citizens cannot be free if they do not possess the skills of reading and writing, skills needed to create democratic rules.[^5]

L’educazione ha dunque, nella sua visione, un carattere regressivo; comprende l’insieme delle visioni pseudo-morali e religiose sulle quali si è fondato il vecchio regime; l’istruzione invece, a carattere eminentemente scientifico, si attiene a ciò che è vero e fornisce gli strumenti per esercitare criticamente la propria cittadinanza.  
È chiaro che, perseguendo questo scopo, la stessa istruzione si pone finalità etiche e politiche che vanno oltre la semplice conoscenza scientifica e sono dunque evidentemente educative. Del resto, a dimostrare l’impossibilità di eliminare l’educazione dal lavoro scolastico, Condorcet afferma che “nelle conversazioni scolastiche, si avrà cura di insegnare ai fanciulli ad essere buoni e giusti” e “si faranno loro praticare, nei reciproci rapporti, i princìpi insegnati” (Condorcet, 1966, p. 39). La differenza è che l’orizzonte ora è tutto morale e civile e si inserisce in una visione del mondo che ha carattere scientifico, e non religioso. A scuola può entrare solo ciò che è vero. Una formazione etico-politica è necessaria, ma il pensatore francese ritiene che essa possa seguire dei criteri ugualmente razionali e scientifici, e dunque veri; i principi insegnati “saranno quelli che, fondati sui nostri sentimenti naturali e sulla ragione, appartengono egualmente a tutti gli uomini” (ivi, p. 60). È appena il caso di notare che i sostenitori della religione sono ugualmente convinti che di avere dalla loro parte i sentimenti naturali e che la loro morale – e l’educazione che ad essa si conforma – sia in perfetto accordo con la natura umana. Né aggiunge molta forza all’argomentazione l’appello all’ “opinione di tutti i dotti d’Europa” quale “autorità ultima” (ivi. p. 94\) assolutamente imparziale, garante delle verità indubitabili. L’appello a questa istanza superiore compare nell’ambito del tema, che a Condorcet sta molto a cuore, della libertà di insegnamento. Che è fondamentale e dev’essere affermata con forza, ma che può condurre ad abusi, contro i quali c’è la garanzia, appunto, di questa istanza superiore. Nella visione di Condorcet esiste un sistema solido di affermazioni certe, scientifiche, indubitabili sul mondo. Il libero gioco delle opinioni, anche a scuola, dovrebbe condurre, grazie alla forza della ragione, verso questo fondo di verità; qualora ciò non accadesse, v’è il diritto di opporre a tali evidenti abusi la luce chiara della verità scientifica. Una convinzione impossibile oggi, che la visione del mondo è frammentata e nonostante gli eccezionali sviluppi delle conoscenze scientifiche nessuno si azzarderebbe a invocare un simile fondo comune di verità certe, ma eccessivamente ottimistica anche al tempo di Condorcet. Circa dieci anni prima del Rapporto di Condorcet era apparsa la prima edizione della prima Critica kantiana, un capolavoro il cui tema è la ricerca di una conoscenza universale e necessaria. E la risposta di Kant al problema, rivoluzionaria, ha aperto la via a visioni filosofiche che hanno condotto l’Europa lontano dal primato della visione del mondo scientifica che alimenta la visione di Condorcet.

3\. La formazione etico-politica che si aggiunge alla semplice istruzione scientifico-tecnica serve per Condorcet a introdurre l’individuo nel corpo sociale, di cui dovrà essere un membro attivo, mentre la vecchia educazione religiosa considerava, come abbiamo visto, l’individuo da un punto di vista cosmico-storico, alla luce della storia della salvezza; lo scopo principale dell’educazione era ultraterreno e dunque non meramente sociale. Naturalmente dal punto di vista di Condorcet questa educazione astorica serviva di fatto a creare sudditi più o meno docili, avendo introiettato tutti i falsi valori sui quali si fondava il sistema il potere economico e politico dell’aristocrazia e del clero.  
Un tassello importante della sua concezione dell’istruzione è la polemica contro la cultura classica e lo studio del latino. Se lo studio deve metterci a contatto con la verità, quello del latino non è solo inutile – perché non c’è libro latino che non sia stato tradotto – ma è perfino dannoso: i libri antichi “sono pieni di errori” (ivi, p. 52), ed è difficile leggerli senza che essi ci corrompano. Né valgono come modelli di stile o di eloquenza. Quand’anche imparassimo, dalla lettura dei grandi oratori latino, a parlare in modo trascinante, ciò avrebbe effetti assolutamente negativi, perché spingerebbe un pubblico ben più vasto di quello a disposizione degli antichi oratori a seguire le emozioni, invece della ragione. E non è un argomento banale. Ma Condorcet non avrebbe potuto prevedere che nella società di massa per trascinare e manipolare le masse, con grave danno per la democrazia, non sarebbero stati necessari né la conoscenza del latino né una vera abilità retorica, essendo più che sufficienti pochi slogan e un linguaggio semplificato.  
Gli attuali sostenitori del primato degli studi classici proveranno un brivido, invece, considerando le conoscenze che per Condorcet sono essenziali. “È utile – scrive – saper misurare le distanze, misurare un campo, squadrare un muro, stimare un lavoro di scavo, un trasporto di terra”. E d’altra parte: “Nessuno vorrà negare che sia facile e utile insegnare a riconoscere le piante, i terreni, i minerali del proprio paese, impartire infine alcuni semplici princìpi di agricoltura e di giardinaggio” (ivi, p. 121). Per i sostenitori dell’importanza, se non del primato, della cultura classica, leggere oggi Condorcet dà l’impressione di un inaccettabile sovvertimento di una gerarchia di valori che appare ormai indiscutibile; tutto ciò che ha a che fare con il mondo contadino è, nella percezione di chi fa scuola – con la sola eccezione di Gianfranco Zavalloni (cfr. 2015\) – agli antipodi della cultura scolastica.  
Condorcet attacca il latino e la cultura classica in quanto simboli, elementi identitari, segni di riconoscimento della classe sociale al potere con l’Ancien Régime, mentre la cultura scientifica, che include anche la valorizzazione dei saperi tecnici e dell’agricoltura, appartiene alla classe sociale che con la Rivoluzione è giunta al potere, proclamando la liberazione di tutti.  
Centrale in questo discorso è il problema della lingua. In un passo il cui tono anticipa don Lorenzo Milani, si legge:

> Acquisteranno \[gli studenti\] con altrettanto poca fatica le conoscenza grammaticali e di ortografia necessaria perché la lingua e la scrittura della gran massa dei cittadini si perfezionino a poco a poco; è importante, per il mantenimento dell’uguaglianza effettiva, che la lingua cessi di separare gli uomini in due classi. (Condorcet, 1966, p. 122\)

La lingua, dunque, fa eguali. Ed è chiaro che qui non si tratta di una lingua forbita, suggestiva, volta a persuadere, ma di una lingua esatta, pulita, scientifica, che serva come strumento di comunicazione. Perché la vita, conclude Condorcet, “non è una lotta nella quale dei rivali si disputino dei premi”, ma “è un viaggio che dei fratelli fanno insieme” (ivi, p. 114). E tuttavia il fatto che Condorcet parli di un perfezionamento graduale della lingua parlata dalla massa fa pensare non a una sintesi creativa della lingua parlata dalle diverse classi sociali, inclusa la lingua del proletariato, ma del convergere, grazie all’azione della scuola, verso il modello rappresentato dalla lingua parlata dalla classe sociale egemone.

4\. Ecco dunque il *logos* della scuola moderna, il suo senso e il suo scopo. Non si diventa esseri umani che attraverso l’educazione e l’istruzione, che sono dunque diritti di tutti. Se in Comenio la finalità è ancora religiosa – la salvezza ultraterrena – in Condorcet si tratta di realizzarsi pienamente nella dimensione mondana e cittadina, in un’ottica di fraternità e uguaglianza. La scuola, è chiaro, serve ai poveri. I ricchi hanno un facile accesso all’educazione e all’istruzione, e ciò fa parte dei loro privilegi. Bisognerà portare questi beni anche ai poveri. Ma come? Se il *logos* è questo, quale è invece la *ratio*? Quali sono la struttura, l’organizzazione, il setting della scuola, dopo la svolta della Rivoluzione francese, nel passaggio dall’età moderna a quella contemporanea?  
Diamo uno sguardo a un’edizione newyorkese dell’*Orbis pictus*. Siamo nel 1810\. Nella sezione dedicata alla scuola troviamo un maestro che ha abbandonato gli abiti quasi regali per vestire quelli borghesi, ma la sua figura resta enorme, quasi gigantesca se confrontata con quella dello studente che è davanti a lui. È seduto alla cattedra e prono su un leggio, che ora è diventato una sorta di alto banco. Alla sua sinistra ancora la *tabella*, mentre alla sua destra un tavolo, ricoperto da una lunga tovaglia, sul quale sono disposti gli strumenti della sua professione: la ferula, la verga e, in aggiunta, un calamaio. Tutta l’area dell’aula in cui si trova il maestro è disposta su una sorta di palco in legno, davanti al quale è la mensa. Alla sinistra del *praeceptor* anche qui abbiamo una tenda, che difende dallo sguardo i suoi studenti, seduti su bassi sgabelli che ora sono disposti a gradini. Anche qui alcuni, in fondo, confabulano (Comenius, 1810, p. 128).  
Non è privo di interesse notare come questa edizione newyorkese rende l’ultima scena. La cattedra qui scompare. Il maestro la copre interamente con la sua figura, di grandezza notevole. Ha perso ogni tratto ieratico. Indossa una lunga veste e siede con le gambe accavallate. Non ha alcun bastone. La mano destra è posata sul tavolo, dove sono scomparsi i libri, e l’indice si stacca appena dal resto della mano, senza indicare nulla – l’impressione è che la tentazione di indicare sia stata soffocata. La mano sinistra è aperta e si protende verso lo studente.  
La scena si svolge su un palco cui si accede attraverso dei gradini. Sono scomparsi i raggi del sole che davano alla scena un afflato mistico; e nessuno indica il cielo. Intorno, invece, un paesaggio gradevole, con alberi, uccelli, un cane che corre e, in lontananza, la città (ivi. p. 213). Il testo è lo stesso, ma è chiaro che il contesto culturale non è più in grado di recepirlo. Scopo della scuola non è la salvezza dell’anima, ma l’introduzione dello studente nella vita economica e sociale della città.  
Sono avvenuti cambiamenti radicali e irreversibili nella visione del mondo occidentale, tali da rendere ormai minoritaria e sempre più anacronistica la visione religiosa di Comenio. Ma, pur con gli inevitabili aggiustamenti, l’aula scolastica sopravvive. Sfida i secoli per proporsi all’età contemporanea come luogo privilegiato dell’educazione e dell’istruzione. L’officina nella quale le moderne democrazia non formano alla virtù religiosa, ma tentano di costruire l’uguaglianza. Senza però riuscirvi. È la *ratio* della scuola, la sua struttura e organizzazione, sulla cui origine dovremo ora soffermarci.
