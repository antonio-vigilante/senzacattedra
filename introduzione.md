## Introduzione

[Indice](README.md) | [>>](cap01.md)  

1\. Alcune domande hanno una risposta semplice. Un sì o un no; vero o falso. Altre domande non hanno risposta. Molte domande hanno una risposta difficile. Questo libro è il tentativo di rispondere a una domanda difficile.  
Qualche mese fa una mia studentessa di seconda Liceo ha manifestato la volontà di lasciare la scuola. Non perché la scuola fosse per lei troppo difficile: aveva voti altissimi in tutte le discipline; e probabilmente per lei la scuola era, ed è, troppo facile. Le sembrava semplicemente che la scuola non avesse granché da darle; che non servisse a crescere, a diventare migliori e creativi, a conoscere il mondo.  
Se fosse stata una studentessa priva di interessi avrei avuto gioco più o meno facile: avrei potuto dirle dell’importanza della cultura e il valore della conoscenza. Ma non a lei, che legge di tutto e di tutto è curiosa. E quando ci siamo ritrovati a parlare nel corridoio – perché la scuola italiana non prevede uno spazio e un tempo per il confronto personale tra insegnanti e studenti – mi sono accorto di avere solo ragioni miserabili. Che riguardavano, per lo più, l’importanza di un titolo di studio per affermarsi nella vita. Che farà mai senza diploma? Le sue possibilità non si ridurranno drasticamente? Un simile argomento suppone che vi sia in una adolescente di quindici anni già una significativa tendenza all’affermazione sociale ed economica; o, per dirla con la Scuola di Barbiana, che si sia già arrivisti. Peraltro è un argomento oggi ben meno efficace che ai tempi di don Milani: perché gli studenti hanno sotto gli occhi l’esempio di persone laureate che tirano avanti con lavori precari e di persone prive di qualsiasi cultura che si affermano socialmente e economicamente in settori che non richiedono né titolo di studio né preparazione culturale, come la politica.  
Questo libro è il tentativo di rispondere alla sua domanda.  

2\.Dalla fine della Seconda Guerra Mondiale il rischia di ritorno del fascismo non è mai stato così concreto a livello globale. L’involuzione autoritaria, suprematista, razzista e complottista del Partito Repubblicano statunitense, che è giunta a mettere a rischio la stessa tenuta della democrazia con l’assalto al Campidoglio del 6 gennaio 2021 e che è attualmente al potere con la presidenza Trump ; il fascismo di Vladimir Putin in Russia, sostenuto dalla Chiesa Ortodossa; i movimenti nazionalisti e sovranisti europei; il populismo sudamericano di figure come Jair Bolsonaro; la destra religiosa israeliana di Benjamin Netanyahu sono le tessere di un mosaico inquietante che rischia di seppellire la democrazia e di relegarla tra gli esperimenti falliti della storia.  
La scuola è uno dei principali obiettivi delle destre. Da un lato, esse procedono privatizzando, introducendo le logiche economiche anche nell’istituzione scolastica e mettendo in discussione le pratiche di inclusione, dall’altro cercando di orientare il curricolo nella direzione di una cultura identitaria, chiusa ad ogni forma di diversità e ripiegata su un passato interpretato in modo unilaterale e semplificato.  
È forte la tentazione di contrastare queste tendenze proponendo una scuola di sinistra che rimetta al centro la ricerca dell’uguaglianza, l’inclusione, la trasformazione sociale e il dialogo interculturale. Una operazione legittima, ma che tuttavia, non diversamente dalla tendenza opposta, considera gli studenti delle pedine di un gioco deciso altrove.  
La riflessione di questo libro muove dalla convinzione che la scuola non debba essere di destra o di sinistra, ma semplicemete educativa. E una scuola è educativa non quando guida gli studenti verso alcuni ideali o modelli che gli adulti considerano, in buona o cattiva fede, fondamentali, e che possono essere legati a una visione del mondo tradizionale o progressista, nazionalista o aperta, religiosa o laica eccetera, ma quando apre uno spazio di confronto, di riflessione, di dialogo e di esperienza che consente a ciascuno di trovare la sua via, di costruire con la massima autonomia possibile il proprio percorso nel mondo sociale. Poiché questo spazio esige, come vedremo, pratiche diverse dalla tradizionale lezione, può essere che una simile proposta venga percepita come di sinistra. Non manca però a sinistra l’elogio della scuola rigorosa – e s’intende: tradizionale – quale via per dare ai figli dei poveri una formazione in grado di affermarsi socialmente. La riflessione di questo libro si muove in tutt’altra direzione.  

3\. Il tempo della scrittura di questo libro è stato attraversato dalla morte di mio padre. Era, mio padre, un operaio. Un piccolo operaio, ossia l’operaio di una piccola azienda; nessuno lo ha mai convinto di essere parte di una avanguardia sociale, di una classe che avrebbe cambiato il mondo. Guadagnava poco, mio padre. E da bambino mi chiedevo perché. Se mio padre usciva all’alba per andare al lavoro e tornava al tramonto, perché eravamo così poveri? Lo avrei capito, se non avesse lavorato. Ma mio padre lavorava, e lavorava molto. Perché, allora?  
La scuola si è occupata di spiegarmelo. Mio padre faceva il lavoro sbagliato. Non solo: mio padre era una persona sbagliata. Credo di poter dire che sia questa la cosa più significativa che mi ha insegnato la scuola. Mi ha insegnato, certo, a leggere e scrivere, e poi a leggere molto e a scrivere molto. Ma ogni ora di scuola è servita anche a insegnarmi quale tipo di persona è apprezzata nella nostra società e quale tipo di lavoro è davvero degno di rispetto. Nulla che avesse a che fare con mio padre, che non s’intendeva troppo di leggere e scrivere e che faceva un tipo di lavoro al quale nessuna scuola – nemmeno i Professionali – preparava, per quanto era privo di qualsiasi valore culturale. La scuola mi ha insegnato che la scrittura è superiore alla oralità, che cultura è solo quella che passa attraverso l’oggetto-libro, che la lingua nazionale – benché storpiata – è superiore al dialetto e che qualsiasi lavoro intellettuale è migliore di qualsiasi lavoro manuale. Mi ha introdotto fin da subito in un mondo attraversato da separazioni, da ferite che si sono aperte nel vivo della mia carne, e che hanno sanguinato a lungo.  
Ora che ho letto e scritto molto di più della maggior parte dei miei professori, so che c’è dell’arbitrio in quella uccisione del padre.  
Il lavoro a questo libro è stato anche accompagnato dalla crescita di mio figlio, che ora che scrivo ha compiuto tre anni. Da qualche mese si è imposta l’urgenza di una domanda: “Cos’è questo”? Ha bisogno di sapere cosa sono le cose. Quale nome hanno, come cambiano, come restano sé stesse. Qualche giorno fa mi ha indicato il cielo. “Cos’è questo?” Non capivo. Poi ho visto che il dito puntava alla luna. Sa bene cos’è la luna, ma l’ha sempre vista piena o quasi, mentre ora in cielo c’era una falce luminosa. La luna può essere rotonda o avere la forma di una falce. Due cose diverse che però sono la stessa cosa.  
“Cos’è questo?” è una domanda che mi mette spesso in difficoltà. Mi accorgo, benché sia tra quelle persone che, avendo studiato, possono vantare un codice linguistico elaborato, di non conoscere i nomi di molte delle cose che mi circondano. Ho davanti a me il monitor del computer e, ai lati, le due casse audio. Che chiamerò, appunto, casse audio. Ma come si chiama la parte rotonda, interna alle casse, da cui esce il suono? Perché sarà quella che mio figlio indicherà, chiedendomi: “Cos’è questo?”.  
Questo sarebbe sufficiente per mostrarmi la mia ignoranza. Ma non posso escludere – non devo escludere – che la domanda di mio figlio sia più radicale. Che voglia sapere, almeno per sommi capi e nelle forme adatte a un bambino di tre anni, come funziona quella cosa che indica. Non solo cosa fa, ma come lo fa. E qui la mia ignoranza diventa ancora più preoccupante. Non so i nomi di molte delle cose che mi circondano e non so come funzionano. Sono immerso in una sconcertante ignoranza che ignoravo, il che rende la cosa ancora più imbarazzante.  
Il “Cos’è questo?” di mio figlio, che è la domanda filosofica per eccellenza, mi sta educando. E sarà la guida delle riflessioni che farò nelle pagine seguenti sull’educazione, sull’alienazione e sull’intelligenza.  

4\. C’è qualcuno che guida un altro. Ha tutti i tratti dell’autorità: è maschio, adulto, meglio se vecchio. L’altro è un bambino o un adolescente. Il primo – il padre, il maestro, il professore – rappresenta la società stessa con i suoi valori. E la società gli affida il compito di guidare l’altro secondo questi valori.  
La storia dell’educazione e della scuola non è che un insieme di variazioni su questo tema di base. Man mano che la società si fa complessa, bisogna capire quali valori dovranno orientare l’azione del padre-maestro; e man mano che si sviluppa la conoscenza dei processi psichici, ci si interroga anche sui migliori per rendere più efficace questa guida. Ma raramente si giunge a mettere in discussione il modello della guida. La pedagogia è la via del pedagogo.  
Qui ci si muove secondo un diverso paradigma. La questione non è come il padre-maestro debba guidare, e verso quali valori. La prospettiva è invece quella della situazione. Quali situazioni sono educative e quali diseducative? L’educazione oltre la pedagogia – la sinagogia – sarà questo: la ricerca delle situazioni educative. La chiamo sinagogia perché, come vedremo, un assunto di base che una situazione educativa, se è tale, è ugualmente educativa per tutte le persone coinvolte, senza più distinzione tra padre-maestro e figlio-alunno.  
La tesi di questo libro è che l’istituzione scolastica è caratterizzata, fin dal suo inizio, da tre forme di alienazione. La prima, che non è propria solo della scuola ma dell’educazione in generale, è l’alienazione rispetto al fine. Consiste nel guidare la crescita di un individuo in modo tale da portarlo ad adeguarsi a un modello sociale, culturale e personale alla cui definizione non ha avuto la possibilità di dare alcun contributo. La seconda forma di alienazione è caratteristica della scuola, ed è l’alienazione come sostituzione culturale. È il tipo di alienazione che aggredisce chiunque entri a scuola provenendo da una cultura, anche di classe, diversa da quella che la scuola riconosce e sancisce; ad esempio i figli dei contadini. È una violenza piuttosto evidente ed è la causa del prevedibile insuccesso scolastico di chi ne è vittima. La terza forma di violenza investe invece tutti gli studenti, indipendentemente dalla classe sociale, ed è la violenza della situazione scolastica.  
Come vedremo, la scuola si è venuta strutturando nel tempo come un contesto che nega sistematicamente le più semplici evidenze in campo pedagogico. Un’istituzione che vorrebbe favorire la crescita della persona negandone sistematicamente i bisogni, gli interessi, le necessità. La classe è un luogo malsano da qualunque punto di vista la si consideri: ostacola sia lo sviluppo fisico che quello mentale. Ma le violenze maggiori sono sul piano relazionale. La scuola favorisce relazioni umane inautentiche, fondate sull’individualismo, sulla competizione e su una sottomissione che genera e premia una costante ipocrisia. Una macchina – officina, la chiama Comenio, come vedremo – che non genera alcuna conoscenza e che sembra avere piuttosto il carattere di una sorta di pena preventiva da scontare per ottenere un capitale culturale (il titolo di studio) spendibile in società.  
In conclusione ragioneremo sui margini, sugli spiragli attraverso i quali, anche e perfino nelle aule, si insinua l’educazione. Poiché essa è una necessità vitale: e la vita erompe, in qualche modo. C’è educazione perfino a scuola, là dove gli studenti riescono a inventare creativamente forme di resistenza, individuali o fraterne, e a interrogarsi reciprocamente su quello che stanno vivendo; e considereremo educativa anche la derisione del docente, figura grottesca e ridicola, messa a nudo appena libera dalla sua presenza ingombrante lo spazio dell’aula. Ma l’educazione si fa strada anche quando l’insegnante riesce, nonostante il suo ruolo, a presentarsi come un essere umano ed a comunicarsi agli studenti come qualcuno che cerca di capire qualcosa della vita e che ha bisogno di farlo insieme ad altri. E in coloro che ha di fronte riconosce dei compagni di cammino.
