<link rel="stylesheet" href="assets/style.css">

## 6\. I giardini di Adone

1\. La scuola presuppone la scrittura. Dal momento in cui impara a leggere e a scrivere il bambino accede al mondo della cultura; e finisce, si può dire, l’età del gioco, che da ora in poi sarà sempre più relegato sullo sfondo.  
Il passaggio alla scrittura e alla lettura, che si compie con l’ingresso nella scuola primaria, replica l’atto con il quale l’umanità è entrata in quella che chiamiamo *civiltà*: l’epoca nella quale l’esperienza, la memoria, il sapere, la ricerca si tramandano di generazione in generazione. Non fu un atto semplice, da un punto di vista prettamente fisico. Imparare a scrivere era un lavoro duro, che chiedeva fatica e disciplina. Abbiamo diversi testi egiziani di epoca ramesside che ci restituiscono immagini piuttosto vivaci di quella che con qualche approssimazione possiamo definire la vita scolastica nell’Egitto antico. Il rimprovero agli studenti poco solerti, o che addirittura avevano abbandonato lo studio, era quasi un genere letterario. “Mi hanno detto che hai abbandonato la scrittura e che vai in giro tra i bagordi. Vai in strada e l’odore della birra ti accompagna ovunque”, scrive un maestro (Bresciani, 1999, p. 328). E un altro minaccia: “Ma io farò smettere che i tuoi piedi vadano per le strade, quando sarai battuto con cinghie (d’ippopotamo)\!” (ivi, p. 331). Un altro maestro, che non ha ancora perduto il suo apprendista, lo ammonisce: “o scriba, non essere pigro, altrimenti sarai prontamente domato. Non dare il tuo cuore ai piaceri, oppure sarai un fallimento”. E prosegue; “L’orecchio del ragazzo è sopra la sua schiena, ed egli dà ascolto quando è battuto” (ivi, p. 326).  
L’addestramento – è evidentemente il termine più adatto – dello scriba non è diverso dalla formazione di una qualsiasi professione manuale, per giunta particolarmente faticosa. È una formazione che richiede una disciplina che non è per tutti, come dimostrano gli abbandoni; è una via opposta a quella del piacere. Ma è una via che dà accesso ad una professione che ripaga pienamente di tutti i sacrifici spesi. In un’altra lettera il maestro ricorda all’apprendista scriba quanto è più penosa la professione del soldato, che fin da quando “è ancora un bambino di due cubiti, è preso e imprigionato in una caserma” (ivi, p. 327), e conduce tutta la sua vita tra un tormento e l’altro.  
Il testo più bello di queste raccolte contiene un elogio della professione di scriba che mostra già in atto tutta la fascinazione della scrittura e delinea con chiarezza la figura dell’intellettuale. La professione dello scriba è messa a paragone con quella di chi costruisce monumenti architettonici, che sono destinati inevitabilmente a crollare. Anche lo scriba è un costruttore, ma costruisce qualcosa che durerà in eterno:

> Gli insegnamenti sono le loro piramidi  
(...)  
Un uomo scompare,  
il suo cadavere è in terra,  
tutti i suoi contemporanei hanno lasciato il mondo,  
ma lo scritto farà sì che sia ricordato nella bocca di colui che lo pronuncerà. (Ivi, pp. 318-319)

Anche se comporta fatica, richiede una disciplina che sembra in continuità con il lavoro manuale, la professione dello scriba ha un valore incommensurabile, perché la scrittura è slancio verso l’eterno, vince il tempo più delle piramidi. Gli insegnamenti che lo scriba trasmette sono piramidi culturali che si rinnovano di continuo, grazie al lavoro prezioso di generazioni di scribi.  
Abbiamo qui alcuni dei fili che costituiranno la trama dell’istituzione scolastica: la scrittura, la fatica e il disciplinamento, la promessa di sistemazione professionale, il valore del patrimonio culturale.

3\. Platone, che pure è il più grande scrittore greco, non avrebbe condiviso questo entusiasmo. Nel *Fedro* il Socrate platonico racconta il mito del dio Theuth, scopritore della matematica, della geometria, dell’astronomia, del gioco dei dadi e della scrittura. Presenta le sue scoperte al re Thamus, che però non le accetta in blocco, ma le vaglia una ad una, e decide di rifiutare la scrittura. Teuth ne vanta le virtù: essa renderà gli egiziani più sapienti e più capaci di memoria, agendo come “il farmaco della memoria e della sapienza” (274e; Platone, 1998).   
È una affermazione in piena continuità con i testi egizi che abbiamo appena visto. Ma Thamus non è convinto. C’è chi crea le arti e chi invece è capace di saggiarne il valore e le conseguenze su coloro che le useranno. E le conseguenze della scrittura non saranno positive. In primo luogo, la tecnologia della scrittura causerà la perdita della capacità di ricordare. Abituandosi ad affidarsi la memoria alla scrittura, gli uomini non saranno più in grado di esercitare la memoria loro stessi; quello che Theuth ha trovato non è il “farmaco della memoria, ma del richiamare alla memoria” (275a). È un’osservazione che si può considerare valida per qualsiasi tecnologia e che oggi torna nelle analisi dei rischi dell’Intelligenza Artificiale, con la quale si affida a uno strumento tecnologico non più solo la memoria, ma anche la capacità di argomentare. Quanto alla sapienza, la scrittura, afferma Thamus, non dà alcuna vera sapienza, ma solo l’apparenza di essa:

> Della sapienza, poi, tu procuri ai tuoi discepoli l’apparenza, non la verità: divenendo per mezzo tuo uditori di molte cose senza insegnamento, essi crederanno di essere conoscitori di molte cose, mentre, come accade per lo più, in realtà, non le sapranno; e sarà ben difficile discorrere con loro, perché *sono diventati conoscitori di opinioni invece che sapienti*. (275a-b; corsivo mio)

Queste le parole del re tebano. Altri argomenti vengono dalla discussione tra Fedro e Socrate. La scrittura, afferma Socrate, ha di “terribile” anche il fatto che non è diversa dalla pittura: ritrae cose che sembrano vive, ma non sono capaci di rispondere se interrogate; così i discorsi, una volta che sono fissati dalla scrittura. C’è inoltre il rischio che, messi per iscritto, finiscano nelle mani sbagliate e che subiscano offese senza potersi difendere, perché un discorso scritto “ha sempre bisogno dell’aiuto del padre, perché non è capace di aiutarsi e difendersi da solo” (275e).  
Il discorso vero, autentico, non viene scritto su un supporto esterno, ma “mediante la scienza, nell’anima di chi impara” (276 a). Scrivere i discorsi non è diverso da quello che fanno gli agricoltori con i “giardini di Adone”. Si tratta di bacinelle piene d’acqua nelle quali gli agricoltori d’estate ponevano dei semi perché germogliassero in soli otto giorni, ma senza dare alcun  frutto. Un agricoltore non metterà nei giardini di Adone i semi cui tiene davvero, quelli che gli stanno a cuore. Così i “giardini di scritture” (276d) potranno essere seminati per gioco, o per accumulare del materiale che possa soccorrere la memoria nella vecchiaia. Mai essi potranno sostituire invece il discorso vivo, che viene piantato nel terreno adatto dell’anima dell’ascoltatore, e che sono così può dare frutti.  
Siamo in una situazione di particolare imbarazzo, riguardo a questo passo. Apparteniamo a una civiltà della scrittura, siamo abituati da secoli a considerare l’oggetto-libro come l’incarnazione stesso del sapere, della sapienza e del progresso, ed ecco che ora uno dei grandi protagonisti di questa stessa civiltà, uno scrittore tra i più grandi di ogni tempo – oltre che un pensatore che ha plasmato come pochi l’identità dell’Occidente – viene a dirci che la scrittura è un errore. Non sarà un gioco questo stesso considerare la scrittura valida, al più, per giocare?  
È importante considerare il particolare periodo storico in cui Platone si è trovato a vivere (e a scrivere). La scrittura in Grecia era nota fin dall’ottavo secolo avanti Cristo, ma era rimasta confinata in ambiti ristretti. Come ha mostrato Eric Havelock, Platone vive in una società in cui “la comunicazione orale domina ancora tutti i rapporti importanti e le transazioni valide della vita” (Havelock, 1973, p. 37). Secondo il filologo canadese fino ai primi due terzi del quinto secolo avanti Cristo si può parlare di un “semi-alfabetismo” greco, di una mentalità orale che pervade ancora tutti gli aspetti della vita culturale.  
Platone vive dunque in un contesto culturale in cui la scrittura è una tecnologia tutt’altro che nuova, ma ancora in fase di affermazione nei diversi ambiti della vita sociale. Il filosofo sta per così dire tra due mondi, quello dell’oralità e quello della scrittura. E se da un lato scrive, esprimendo in questo modo un consenso evidente alla tecnologia della scrittura, dall’altro afferma – attraverso la scrittura\! – la superiorità dell’oralità. Lo fa evidentemente con la consapevolezza di difendere un mondo destinato a declinare, perché nessuno più di lui poteva avvertire la potenza travolgente della scrittura. Sembra che nel *Fedro* voglia avvertire di due cose. La prima è che il farmaco della scrittura ha in sé tutta l’ambiguità di ogni farmaco, che può essere ciò che guarisce, ma anche il veleno che uccide. La seconda è che l’oralità, così evidentemente minacciata dalla scrittura, ha dei valori che non bisogna smarrire. Non è probabilmente arbitrario ritenere che la preoccupazione principale di Platone sia educativa.  
Come ha osservato Jacques Derrida, Thot per gli egiziani è il dio della morte; per la precisione, è colui che “presiede all’organizzazione della morte”, tenendo conto, misurando, enumerando i giorni della vita, agendo come “un capo del protocollo funebre” (Derrida, 2015, p. 82). C’è qui una dialettica singolare di luce e ombra, vita/sopravvivenza e morte, farmaco e veleno. La scrittura vince la morte, consente alle parole di compiere un viaggio nel tempo e di emanciparsi dal loro autore, ma tutto questo avviene a un prezzo: il discorso vivo si pietrifica. L’immortalità della parola è quella di una statua di pietra, che mantiene le fattezze del suo modello, ma senza vita.  
Qualsiasi lettore appassionato protesterà. Non c’è forse una vita a tratti perfino più ricca di quella del mondo reale? La scrittura non ci consente di portare nella nostra vita, come interlocutori reali – in fondo anche un testo scritto può essere interrogato – le più alte intelligenze dell’umanità? Il dono della poesia cosa sarebbe, senza la scrittura?  
C’è tuttavia un campo in cui le opposizioni saranno meno convinte, ed è appunto quello scolastico. Siamo grati alla scrittura quando ci consegna la voce di chi è lontano da noi. Ma la scrittura fa ombra alla realtà quando prende il posto dell’esperienza diretta, esattamente come se la luce della luna si sostituisse a quella del sole, per cogliere ancora una suggestione di Derrida (ivi, p. 78). In questo caso definiamo senz’altro *libresca* la conoscenza ottenuta, ed è chiaro che il libro, il testo, la scrittura fa da ostacolo alla conoscenza e all’esperienza diretta.  
Con la nascita della scuola l’oggetto-libro ha preso sempre più centralità come fonte di conoscenza. Ciò è avvenuto al costo della rinuncia, da un lato, all’esperienza diretta, dall’altro del confronto dialogico. Le scuole appaiono esattamente come i *giardini di Adone*, nei quali attraverso lo strumento potente del libro ci si illude di poter raggiungere la conoscenza in modo rapido ed efficace, senza la via lunga dell’esperienza e del dialogo; con un risultato tuttavia effimero, fragile, illusorio.
